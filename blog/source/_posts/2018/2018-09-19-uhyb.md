---
id: 2018-09-19-1
title: "Úhyb"
perex: |
    Martinovi se nelíbilo, že zloděj přijde oslabením Úhybu o jeden ze způsobů, jak zůstat na živu, tak nám to řekl. Což je přesně to, co potřebujeme!

    Na blogu jsme tak mohli rozšířit zamyšlení nad změnami Úhybu a nastínili jsme, že nám u jednotlivých povolání chybí středobod, kolem kterého se točí jejich schopnosti.
---

## Moc Úhybu

*Uhnout či neuhnout, toť otázka.*

V poněkud nabobtnalém [přemýšlení nad Bojem](2018-08-10-boj.md) jsem *Úhyb* uzavřel slovy:
> Všimni si, že obranu uhnutím, tedy bez použití zbraně či štítu, můžeš provést v našem návrhu kdykoli, dokonce i když už ti žádné body *Boje* nezbyly. Počítáme ji totiž do běžného pohybu na bojišti a necháváme tak možnost bránit se komukoli kdykoli.

Vydrželo to tak necelý měsíc, než přišla poznámka od [Velkého fanouška](2018-09-03-velkej_fanousek.md):
> Úhyb je neskutečně silný a někdo s trošku vyšší obratností se může svým nepřátelům vysmívat.

k čemuž přišel nápad:

> - zatím nás k tomu napadlo, že pro *Úhyb* se nebude házet kostkou, prostě se sečte *Obratnost* a *Zbroj* a to bude výsledné *Obranné číslo*
>   - a pokud se bude někdo potřebovat chránit pořádně, no tak ať se snaží a obětuje na to akci (a nějaké ty body *Boje*)

takže co to vlastně je ten **hod kostkou**?

## Hod kostkou

*Hodit či nehodit, toť otázka.*

V původních pravidlech [je zmíněno](https://pph.drdplus.info/?trial=1#akce), že se na akci dá připravit a hráč si pak může hodit kostkami dvakrát a vybrat ten lepší hod:

> Pokud má postava na akci dostatek času, může se na ni plně připravit. Připravit se znamená soustředit se na akci aspoň tři kola před tím, než ji ve čtvrtém kole provede. Pokud se postava před akcí soustředí, může si hodit kostkami dvakrát a použít lepší výsledek. Není tedy možno dosáhnout vyššího výsledku než bez přípravy, ale snižuje se tím pravděpodobnost, že se akce nepovede.

V našem návrhu na *Úhyb* naopak kostkou nehážeme vůbec a nechceme za *Úhyb* ani žádné body *Boje*, čímž děláme z *Úhybu* [**automatickou** činnost](https://pph.drdplus.info/?trial=1#automaticka_cinnost).

Takže **co** je v případě *Úhybu* ten hod kostkou? Je to **snaha**, vědomé zlepšování činnosti.

Aha, takže `hod kostkou = snaha`, vždycky?

No... to ne. Mnohdy při hře hážeme kostkou jenom proto, abychom zjistili, jaké bude dnes počasí, jestli se starosta dobře vyspal, kolik dukátů měl obchodník ve váčku a podobně... to nezní jako *snaha*, ale jako štěstí a smůla, jako **náhoda**. Takže?

### Snaha versus náhoda

Když veverka skáče z větve na větev, tak se *vědomě snaží*, aby našla nejlepší cestu a nespadla. Ale když už padá, tak zapojí všechny instinkty, aby dopadla co možná nejlépe a pokud své *řícení se na zem* neovládne a nepřemění v řízený pád, tak má její život v rukou *náhoda*.

No dobře, ale v obou případech je to jeden a ten samý hod kostkou, takže koho zajímá, jestli je to *snaha* nebo jestli je to *náhoda*?

Zajímá nás to ve chvíli, když nad osudem nemá moc **ani jedno** z toho a nebo když má tu moc **oboje** najednou.

### Ani jedno

Tohle jsme vlastně podvědomě provedli v našem návrhu na *Úhyb*, který jsme začlenili do "běžného pohybu na bojišti", kdy obránce pobíhá, uskakuje, sem tam zkříží protivníkovu zbraň svou vlastní zbraní, ale vždy podvědomě, automaticky, v rámci instinktů.
Jakmile se už obránce opravdu *snaží* se ubránit, tak už to není *Úhyb* ale *Obrana*.

Dokud je tedy *Úhyb* pouze instinktivní, samozřejmý a automatický, tak se ho netýká ani *snaha* a tím ani hod "na snahu" a ani *náhoda* a tím ani hod "na náhodu". Prostě se neháže.

#### Existuje Úhyb ještě?

Tak počkat, když na *Úhyb* vůbec neházím, tak ho vlastně vůbec nemusím řešit ne? To je to samé, jako když se vůbec nebráním...
...Ne, to není. Když se **vůbec** nebráním, tak mi zranění sníží pouze zbroj, ale když se bráním *Úhybem*, tak se mi pořád započítává *Obranost*, jen si neházím.

- ha! takže když jsem *vožralej jak přístavní dělník* a mám *Obratnost* zápornou, tak se mi vyplatí se vůbec nebránit, protože se mi nezapočítá postih za *Obratnost*? Našel jsem díru v systému!
    - nikoli, kdo se nebrání vůbec, má `Obratnost = -7`, obdobně jako `O hladu = -7 k Síle léčení a odpočinku`, ale tom jindy
- a co další speciální schopnosti, které bych běžně mohl při *Obraně* použít, můžu se na ně spolehnout při *Úhybu*?
    - jen pokud jsou to taktéž *automatické činnosti*, jinak máš utrum

Takže *Úhyb* má stále smysl, i když ho neovlivňuje ani *snaha*, ani *náhoda*, ani se u něj neháže kostkami.

### Oboje

No a co *náhoda* a *snaha* **najednou**? To se projevuje kdy?

Dlužno poznamenat na začátek, že náhoda hraje roli vždycky, i když se o něco vědomě snažíme, jen má menší vliv, než když jí necháme volný průběh. Ale tenhle mišmaš "hodně *snahy* a trochu *náhody*" pokryje jeden hod kostkami a budeme mu říkat prostě *snaha*, protože její vliv převažuje.

Fajn, ale kdy mají jak *snaha*, tak i *náhoda* tak velký vliv, že se háže kostkami za oba vlivy **dohromady**?
Pouze když se spojí dvě události dohromady, jedna náhodná a druhá vědomá.

- například houbaření
    - jestli houby rostou, může Pán jeskyně odbýt hodem na *náhodu* a hráč si pak hodí na *snahu*, jak moc se mu daří je hledat
- nebo noční hlídka
    - hráč si hází na *snahu* (nejspíše na *Smysly*), jak moc je ostražitý a jak dobře se mu daří v nočních zvucích rozpoznávat nebezpečí a Pán jeskyně si hází na *náhodu*, jak opatrná je dnes místní skřetí banda

Hmm, to ale hod na *náhodu* supluje vlastně [*velikost pasti*](https://pph.drdplus.info/?trial=1#zakladni_hod_na_uspech), proti které si houbař a noční hlídač hází, ne?
Ne, [*velikost pasti*](https://pph.drdplus.info/?trial=1#zakladni_hod_na_uspech) si musí Pán jeskyně zvolit tak jako tak, hod na *náhodu* mu jenom pomáhá řešit proměnlivost světa, aniž by u toho musel příliš přemýšlet. A je samozřejmě na Pánovi jeskyně, jestli chce hod na *štěstí* a přičte ho hrdinovi k dobru, čímž vlastně sníží past, nebo na *smůlu* a... no vždyť víš.

## Úhyb má smysl

Závěrem shrneme, že

- *Úhyb* budeme používat
- je to automatická činnost
    - nehází se u něj kostkami
    - dává `Obranné číslo = Obratnost + Zbroj`, tedy "skoro pořád stejné"
    - můžeš ho použít kolikrát chceš, dokud máš *Obratnost* nejméně -6 (postih za počet nepřátel bude řešen jinde)


Dodáváme, že pokud se někdo **vůbec** nebrání, tak má `Obranu = -7 + Zbroj`

- proč je v tomhle případě *Obratnost* mínus sedm zmíníme příště, obecně jde o stupnici *Vlastností*

---

*Úprava 21. 9. 2018*

## A co chudák zloděj?

Na [Facebooku](https://www.facebook.com/drdplus.info/posts/459316974580078?__xts__[0]=68.ARDcnMOgYH1XJ367tczlCnv87OjYzAO4-KOPi0NlYh4PHRePRpltmD3KBDFnhjAk1UiNfpnf27seFS8HJVRV4wESdWZQ99_sYcFDKY1ff16p-LP7bIP_NaQmzJhP633ol_E82oLUqaFJnWVChHH-gUdcvbhaHoXghEX2Xynh1d62uun1cI3j&__tn__=-R) se ozval Martin, že *Úhyb* v té původní, "mocné" podobně mu přijde naopak životně důležitý a to pro zloděje:
>  Já teda nevím, ale ten zloděj se IMHO musí dokázat uhýbat, protože s jeho MZ stačí, aby se do něj ostatní povolání jednou trefily. Vždyť on je takový "glass canon".

S tím souhlasíme, přesto chceme *Úhyb* omezit. Vysvětlíme blíže *proč* a nastíníme plány se [Zlodějem](https://zlodej.drdplus.info/?trial=1) a obecně i s dalšími povoláními.

#### Proč

*Úhyb* podle původních pravidel je silný u **každého**, nejenom u zloděje, pouze nám *Velký fanoušek* pomohl rozpomenout se na naše herní situace, kdy:

- náš hraničář se vůbec neobtěžoval odložit svůj luk, nebo dokonce ho snad pozvednou k obraně, prostě střílel a uhýbal a vůbec zmizela nějaká snaha o pořádnou obranu
- náš [*Bijec*](https://bojovnik.drdplus.info/?trial=1#bijec) se naprosto neobtěžoval se bránit, protože jeho [řemdih](https://pph.drdplus.info/?trial=1#tabulka_zbrani_obourucni_zbrane) s *Krytem* 2 by mu celkovou *Obranu* zvýšil **jen** o ty dva body, navíc ([podle původních pravidel](https://pph.drdplus.info/?trial=1#volba_obrany_proti_utoku_zblizka)) by mu *Obrana* sebrala akci, pokud by nebyl rychlejší než útočník, a ještě k tomu pořeboval být náš *Bijec* stále zraněný, aby byl [pod parou](https://bojovnik.drdplus.info/?trial=1#pozehnani_bolesti_i)
- náš čaroděj nám oznámil, že jestli *Bijec* nepřijde o svou akci útoku, když se brání pouhým *Úhybem* a když už *Bijce* někdo během *Úhybu* zraní, tak za to nemá žádný postih, tak on teda taky chce *Úhyb* bez postihu a s žádným [soustředěním za extrémních podmínek](https://pph.drdplus.info/?trial=1#soustredeni_za_extremnich_podminek) ať na něj nechodíme
    - s tím jsme souhlasili, *když rovnoprávnost, tak pro všechny*, ale to se přestalo hráčům líbit ve chvíli, kdy ani nepřátelé netrpěli zásahy při čarování (holt *když rovnoprávnost, tak pro všechny*)
        - takže jsme skončili v takovém podivném kvazi-stavu, kdy jsme *Úhyb* oslabili s tím, že když dostane obránce zásah, tak ho to rozhodí a musí si hned házet proti pasti 5 / 10 / 15 na *Vůli* s postihem -3 / -2 / -1 do konce kola

Větřili jsme, že s *Úhybem* je něco v nepořádku, ale nedokázali jsme se kvůli **moci** psaných pravidel navzájem rozhoupat k větší změně. K takové změně, která by všem bez rozdílu dala *Úhyb* jako poslední, **zoufalou** možnost obrany.

### No dobře, a co chudák zloděj?

Potřebovali jsme vyřešit příliš silný *Úhyb*, který bral potřebu se opravdu bránit, tím ale dostal na frak zloděj, pro kterého je schopnost *zůstat bez škrábnutí* přirozenou součástí.

Než se ale pustíme do nějakých dalších návrhů, tak si zopakujeme, co u zlodějě už máme:

- běžnou *Obranu* hodem kostkou (pro každého stejné), k tomu *Zbroj* (u zloděje slabší), k tomu *Obratnost* (u zloděje vyšší)
- fintu [Odskočení](https://zlodej.drdplus.info/?trial=1#odskoceni), kterou se zloděj dostane z dosahu nepřítele, když mu teče do bot
- díky vyšší *Obratnosti* vyšší *Boj*, který bude moci zloděj [mimo jiné](2018-08-10-boj.md) použít na lepší *Obranu*

Není to špatné, zejména více možností díky vyššímu *Boji* je velká výhoda, ale většinou to jsou samé obecné schopnosti, které má každý

- až na tu fintu, která nám připomíná, že ještě budeme muset řešit [*Převahu*](https://pph.drdplus.info/?trial=1#shrnuti_kola_boje), která je po změnách s body *Boje* poněkud nefunkční
    - úprava 4. 10. 2018, [už řešíme](2018-10-05-prevaha.md)

Zlodějovi tedy po oslabení *Úhybu* chybí schopnost zůstat nezraněn, nebo si alespoň zvýšit šance, že to tak bude.

Jak by toho mohl zloděj dosáhnout? A co to vlastně je *být zloděj*?

#### Být zloděj
Je to přežít podle **vlastních** pravidel - sbohem cizí zákony, světská morálko, obecná cti a běžné svědomí, zloděj má všechno **vlastní**.
Ale proč? Protože porušovat známá pravidla je výhoda a to sakra velká, hlavně když protivníci ani netuší, že proti nim stojí tvor, který se *neštítí podvodů*... totiž, chci říct *nebojí se dělat věci jinak*. A co teprve, když protivníci ani netuší, že se stali protivníky, ehm.

To co nám v pravidlech pro zloděje nyní chybí, to je způsob, jakým zloděj bude získávat výhody na úkor sebejistoty ostaních, ať už to budou klamné výpady, herectví (ikdyž [Neškodný vzhled](https://zlodej.drdplus.info/?trial=1#neskodny_vzhled) je dobrý základ), písek a jiné nepříjemnosti vržené do citlivých míst a podobné špinavé triky, které zvyšují šanci na přežití.
Ještě jsme o tom hluboce nepřemýšleli, zatím nás napadlo jen, že za různé finty bude zloděj "platit" *Bojem* a bude možné jich skládat více za sebou, čímž se sice bude zvyšovat riziko odhalení podvodu, ale když už se to povede, tak to bude pecka.

A to bude platit i na zlodějské schopnosti obrany a úniku, které **nebudou** automatické (což *Únik* v původních pravidlech je), a zloděj bude moci díky nim protancovat mezi nepřáteli.

### A co ti ostatní chudáci?

Takže zloděj dostane možnost si pobíhat po bojišti, provádět neschválené operace ledvin a ostatní mu budou tleskat?

Pokud to zlodějovi dovolí, tak ať tleskají, ale obecně chceme snížit počet automatických činností (jakou je třeba hraničářova [Ostražitost](https://hranicar.drdplus.info/?trial=1#ostrazitost_stupen_znalosti_1)), a zvýšit možnosti a tím kombinace, ať už v boji či mimo něj, které budou moci **hráči** vědomě používat. Jen na to potřebujeme bytelný základ, abychom nezaváděli pro každé povolání jiné zdroje. Pro boj máme body *Boje*, uvidíme, co nám vykrystalizuje pro činnosti mimo boj.

### Závěrem k chudákům

Zloděj bude dočasně "křehčí", protože až do přidání nových schopností mu omezený *Úhyb* vezme nejjednodušší způsob obrany. Stejným způsobem jsou ale omezena všechna povolání a my to tak teď necháme.

Do budoucna se zaměříme na hlavní znaky jednotlivých povolání, aby každé z nich nabízelo "ty správné schopnosti", což u zloděje znamená *maximální vytěžení příležitostí k záškodnickým akcím a zvýšené šance na únik před čímkoli, čemu se dá uhnout*.

*Konec úpravy z 21. 9. 2018*

