---
id: 2019-03-21-1
title: "Zmrtvýchvstání odvozených vlastností"
perex: |
    S odvozenými vlastnostmi Dračího doupěte plus jsme se už jednou loučili, ale nedalo nám to, vyčenichali jsme co nám na nich vadilo a teď některé z nich vítáme zpět.
    
    *A co vy, kdy jste to naposledy vzali z hospody zkratkou přes běžeckou dráhu?*
---

## Zmrtvýchvstání odvozených vlastností

*Poslední lopata se líně zhoupla dolů, prsť a štěrk naposledy zabubnovaly na dubové víko a byla tma. Klidná, konejšivá, věčná tma. A z té tmy se ozývalo ťukání, tiché, nepravidelné a jakoby nejisté a kdo špicoval uši, mohl zaslechnout tenké hlásky, které se překrývaly navzájem "My už nebudeme složité. My už jsme taky primitivové. Nechybíme vám?"*

Před časem jsme odvozené vlastnosti Dračího doupěte plus [zahodili](2018-09-03-velkej_fanousek.md#Dovednosti), protože v nich něco smrdí, abychom je teď zase oživovali, protože nám ten smrad nedá a my budeme hledat a hledat, až najdeme ty, které pouze načichly smradem ostatních a kterým, po krátké sprše, budeme zase moci potřást pravicí.

## Jiná doba
*"Čest práci, soudruhu."
"To jste asi si spletl dobu..."
"Dobu možná, ale vás ne!"*

Pohřbené odvozené vlastnosti jsme začali tímto článkem zachraňovat už někdy v listopadu 2018, ale pak se nám do toho vřítila [jarní debordelizace](2019-03-12-ucime_se_z_chyb.md), my rozdělanou práci přerušili a teď, když se k ní po měsících vracíme, tak zjišťujeme, že už nemá takový význam.

Už v listopadu v nás totiž zrála konkrétní představa o minimálních pravidlech, které je potřeba sesumírovat a zkusit si podle nich zahrát pidi dobrodružství, abychom vyzkoušeli *hod jedinou kostkou* a *dočasnou únavu a škrábance*, takže dotahovat zachraňování odvozených vlastností nás najednou zdržuje od dost jasného cíle, ve kterém odvozené vlastnosti nemají místo, ale na druhou stranu cítíme, že slovo dostanou jenom chvíli potom a jelikož jsme teď na textu o záchraně odvozených vlastností zase nějakou dobu strávili a naladili se na něj, jak tenhle článek dorazíme.

Takže hurá za záchranou vlastností zhola odvozených, převážně smrdutých!

## Nejmenší má poslední slovo

*Odvozené vlastnosti* jsme začali [pohřbívat ve *Velkém fanouškovi*](2018-09-03-velkej_fanousek.md#Dovednosti), částečně proto, že některé z nich se pravidlově používají minimálně až vůbec a hlavně proto, že se s nimi **nechceme [počítat](https://pph.drdplus.info/?trial=1#urceni_aspektu_vzhledu)**.

Od té doby jsme toho na blog nasypali dost a dost, až jsme v [Neboji](2018-10-26-neboj.md#Jenom_akce) poprvé použili prosté výpočetní pravidlo

> ...(výsledek určíš) podle toho, kterou ze zúčastněných vlastností máš **menší**

čímž skládané [Odvozené vlastnosti](https://pph.drdplus.info/?trial=1#tabulka_odvozenych_vlastnosti) dostávají druhou šanci, hlavně pak [Aspekty vzhledu](https://pph.drdplus.info/?trial=1#tabulka_aspektu_vzhledu), jejichž náročnost na spočítání a výsledný užitek, onen známý poměr *cena × výkon*, byly z nejhorších.

> Jak jako *skládané* vlastnosti...? jo aha! Takže skládaný luk neznamená smontovaný, ale vrstvený? Jo, kompozitní, jasně, nemusíš mě hned poučovat, taky by mi mohla selhat skládaná kuše, jasný?!

## Druhá šance

Vezmeme si k ruce přehled všech odvozených vlastností z DrD+, které se musí počítat a navrch přidáme [znovuobjevené *Charisma*](2018-10-31-cit_pro_charisma.md#Cit_nad_Charisma)

| Vlastnost | Výpočet | Poznámka |
|-----|:---:|:---:|
| ~~*Krása*~~ | (*Obratnost* + *Zručnost*)/2 + *Charisma*/2 | [R.I.P.](2018-11-09-vzpominky_na_krasu.md#Závěrem) |
| *Nebezpečnost* | (*Síla*+*Vůle*)/2 + *Charisma*/2 | |
| *Důstojnost* | (*Inteligence* + *Vůle*)/2 + *Charisma*/2 | |
| ~~*Výdrž*~~ | (*Síla* + *Vůle*)/2 | [R.I.P.](2018-11-19-vydrz.md#Závěrem) |
| ~~*Odolnost*~~ | *Síla + oprava za rasu* | [R.I.P.](2018-11-19-vydrz.md#Závěrem) |
| *Rychlost* | (*Síla* + *Obratnost*)/2 | |
| *Charisma* | [(*Cit* + *Inteligence*)/2](2018-10-31-cit_pro_charisma.md#Závěrem) | | |

*Vypadá to hrozně, co?*

Teď si uděláme malý průzkum do čísel a to rovnou legendárních. Hrdina těsně před sešlostí věkem, tedy na [nejvyšší dvacáté první úrovni](https://pph.drdplus.info/?trial=1#tabulka_zkusenosti), bojovník na slovo vzatý, bude mít co nejvyšší *Sílu* a *Obratnost*, aby zvýšil své šance na přežití (a protože to jsou jeho [hlavní vlastnosti](https://pph.drdplus.info/?trial=1#tabulka_povolani)), což u [člověka](https://pph.drdplus.info/?trial=1#tabulka_ras) z dobrého rodu bude přibližně jedenáct, a ostatní, [vedlejší vlastnosti](https://pph.drdplus.info/?trial=1#tabulka_povolani) bude mít tak pět. Teď si posadíme pro porovnání vedle sebe výsledky dle *původních pravidel* a dle nového návrhu s *nejmenší ze všech zúčastněných vlastností*:

| Vlastnost | Hodnota dle *původních pravidel* | Hodnota dle *nejmenší vlastnosti* |
|-----|:---:|:---:|
| *Nebezpečnost* | (11 + 5)/2 + 5/2 = **11** | **5** |
| *Důstojnost* | (5 + 5)/2 + 5/2 = **8** | **5** |
| *Rychlost* | (11 + 11)/2  = **11** | **11** |
| *Charisma* | (5 + 5)/2 = **5** | **5** |

U nového návrhu je jasný propad, hlavně tam, kde se kombinují vysoké a nízké vlastnosti, což znamená [hlavní a vedlejší vlastnosti](https://pph.drdplus.info/?trial=1#tabulka_povolani), což dává logiku, když místo průměru použijeme jen mrňouse.
Ovšem my jsme rozdělení na hlavní a vedlejší vlastnosti [nedávno zrušili](2018-10-12-kombinace_povolani.md#Hlavní_a_hlavnější_vlastnost), změní to něco? No, popravdě ani ne, protože **hráč** bojovníka bude beztak klást důraz hlavně na *Sílu* a *Obratnost*, protože základní potřeba zůstává - *aby zvýšil své šance na přežití*. Takže nic, velké rozdíly vlastností zůstanou, jdeme dál.

Další změna, kterou jsme nedávno navrhli, posunuje nulové začátečnické vlastnosti z [nuly na šest](2018-10-22-nula.md#Šestka), změní tohle něco? No, když se posunul začátek, tak se taky posunul konec, ne? Ani ne, už jsme naznačovali, že horní hranice vlastností [bude dvanáct](2018-10-29-minuta_inteligence.md#Baba_minuta). Trochu jsme ale zatajili, že to není absolutní strop, takže pokud teď trochu předběhneme dobu, tak můžeme vyřknout naprosto *nepromyšlený* stav našeho borce, který bude na neuvěřitelné jednadvacáté úrovni mít

- *Sílu* patnáct
- *Obratnost* deset
- *Zručnost* sedm
- *Vůli*, *Inteligenci* a *Cit* svorně na dvanácti

Změní to nějak zásadně naši tabulku výsledků?

| Vlastnost | Hodnota dle původních pravidel | Hodnota dle *nejmenší vlastnosti* |
|-----|:---:|:---:|
| *Nebezpečnost* | (15 + 12)/2 + 12/2 = **20** | **12** |
| *Důstojnost* | (12 + 12)/2 + 12/2 = **18** | **12** |
| *Rychlost* | (15 + 10)/2  = **13** | **10** |
| *Charisma* | (12 + 12)/2 = **12** | **12** |

Zatímco u předchozích hodnot to vypadalo, že *úplně mimo* je náš nový návrh, tak s o něco vyššími vlastnostmi se najednou naprosto rozsypala původní pravidla.

*Ty jo, mít nebezpečnost dvacet, to by přede mnou utíkaly i pařezy.*

Z tohohle souboje vychází vítězně nový návrh, takže zatím je to 1:1 na zápasy.

A co dál? Dál si připomeneme, na co jsme přišli v [Inteligentním bojovníkovi](2018-10-10-inteligentni_bojovnik.md#Zkrátka_inteligence) a to, že pro počet akcí potřebujeme jak *Obratnost*, tak i *Inteligenci*, přičemž značná *Obratnost* s nízkou *Inteligencí* je tělo bez vlády a vysoká *Inteligence* s neohrabanou *Obratností* je vláda bez těla. Prostě výsledkem je **nižší** z obou vlastností, ~~žádný průměr~~. Neplatí tohle náhodou pro každou kombinaci vlastností? Nebo alespoň pro některé?

Ovšem než se k odpovědi dostaneme, budeme si muset nejdříve v odvozených vlastnostech trochu uklidit. 

## Úklid

Nastal čas vytáhnout klepadlo, metlu a vyprášit *Odvozené vlastnosti*, co to jen půjde.

### Nebezpečnost

Z některých osob jde prostě strach. Někdo je tichý a jen upřeně zírá s lehkým úšklebkem v koutku úst, jiný funí, poulí očima, žíly mu nabíhají na krku, další se dívá nepřítomně, nezaujatě, ignorujíc prosby a nářky a z těch všech jde strach, pokud máme pocit, že nás **ohrožují**.

Původní *Nebezpečnost* se [zjišťovala](https://pph.drdplus.info/?trial=1#vypocet_nebezpecnosti)

- ze *Síly*
    - těžko se bránit silnějšímu, pokud je tu šance, že nás chytne do svého železného objetí
- z *Vůle*
    - chladné jednání vždycky děsilo, obzvlášť když druzí trpí
- z *Charisma*
    - cílený psychický nátlak na oběť se hodí, pokud ji chceme zahnat do úzkých

A *Inteligence* ne? Nikdy nás nemrazilo z génia, který živé tvory považuje za omyl přírody? Snad jen *Zručnost* a možná *Obratnost* nezasahují do prvotního pocitu nebezpečí, ale jen do doby, než si uvědomíme, že protivník nás v obou vlastnostech převyšuje a že proti němu nemáme moc šancí.

Vypadá to, že do *Nebezpečnosti* se nám hodí **každá** základní vlastnost, zvláštní. Je to právě jeden z těch zdrojů smradu, které pod odvozenými vlastnostmi podřízly větev a větrání smradu máme v plánu až příště, takže *Nebezpečnost* zatím opatrně odkládáme. 

### Důstojnost

Klid, rozvaha, sebevědomí a nekončící vzdor i v těžkých chvílích udržují naši *Důstojnost* naživu.

*Důstojnost* se původně [určovala](https://pph.drdplus.info/?trial=1#vypocet_dustojnosti)

- z *Inteligence*
    - je snazší překonat ponížení, když vidíme více možností, jak ze šlamastiky ven, takže proč ne
- z *Vůle*
    - zejména v těžkých chvílích je *Vůle* klíčová pro udržení své osobnosti v celku, takže ano
- *Charisma*
    - inu, je jednodušší zachovat si svobodnou vůli, když ovlivníme ty, kteří nám ji chtějí vzít, takže ano

Že by do důstojnosti zasahovala některá z tělesných vlastností, to se nám nezdá, snad jen lehce *Zručnost*, díky které je snazší nést se vznešeně a klidně, což na mnohé důstojně zapůsobí, ale na stálé ovlivňování *Důstojnosti* to nestačí.

Ovšem v *Důstojnosti* máme *Charisma*, které je [nově odvozenou vlastností](2018-10-31-cit_pro_charisma.md#Závěrem) a skládat odvozenou vlastnost z odvozené vlastnosti smrdí skrytou chybou, tomu se budeme muset mrknout na zoubek.

#### Zoubek důstojnosti
*Charisma* je spojení *Citu* a *Inteligence* a protože *Inteligenci* už v *Důstojnosti* máme, tak otázka vlastně je, zda naši *Důstojnost* ovlivní také náš *Cit*.

*Citem* poznáme, jak nás ostatní vnímají a můžeme pak potřebným směrem ovlivňovat přívětivost nebo nepříjemnost vystupování, celkový příznivý či špatný dojem, ale že bychom mohli přímo ovlivňovat *Důstojnost*... nebo že by šlo *Cit* použít i k vycítění toho, co ostatní považují za důstojné a toho se držet? Nebo naopak vycítit, čím nás chtějí ponížit a tomu vědomě odolávat? Že by ten *Cit* a tím vlastně celé *Charisma* byly pro důstojnost přeci jenom důležité? Už to tak bude.

*Důstojnost* je tak vlastně spolupráce všech tří základních duševních vlastností, takže duševní a tělesné vlastnosti nemíchá, tudíž nám *Důstojnost* nesmrdí a bereme ji zpátky do [party](#Voňavá_parta).

### Rychlost

Přeskočit, vyhnout se, kmitat nohama v přesném sledu, využívat podloží, odrážet se od překážek a další drobnosti skládají dohromady rychlost našeho pohybu.

V původních pravidlech tyto drobnosti [vyjadřuje](https://pph.drdplus.info/?trial=1#vypocet_rychlosti)

- *Síla* 
    - chvíli nám trvalo, než jsme *Sílu* bez podmínek přijali do *Rychlosti*, protože jsme si představovali, jak [Zetor](https://www.zetor.cz/zetor-by-pininfarina-se-predstavila-v-nizozemi) dostane o motor navíc a byť mu to umožní utáhnout větší valník, tak jeho rychlost bez naložení to nezmění, pak nám ale došlo, že *Síla* není jen o koňských silách, ale také o znalosti těla a o schopnosti ho **efektivně** používat, včetně hopsání po krokodýlech a sprintu mezi explodujícími dlaždicemi, takže ano, *Síla* do *Rychlosti* patří
- *Obratnost*
    - jestli něco vyjadřuje rychlost pohybů, mrštnost a hbitost, tak je to *Obratnost*, takže ano, *Obratnost* je také právoplatným členem *Rychlosti*

Chvíli jsme koketovali s *Inteligencí*, protože chytřejší tvor dokáže lépe využít prostor a třeba najít rychlejší cestu, ale brzy jsme zjistili, že jsme do vlastností začali tahat [dovednosti povolání](https://zlodej.drdplus.info/?trial=1#utek), takže jsme *Inteligenci* zase vyhodili z kola ven.

*Rychlost* tedy prokázala své zdravé jádro, ve kterém nemíchá tělesné a duševní vlastnosti, a probojovala se zpět do [party](#Voňavá_parta).

### Charisma

Zapůsobit na ostatní, strhnout je na svou stranu, ovlivnit jejich rozhodnutí, vyvolat v nich kýžený pocit a vůbec ovlivňovat emoce ostatních tak, jak my pískáme, to je naše charisma.

Že je *Charisma* složenou, odvozenou vlastností jsme zjistili v [samostatném článku](2018-10-31-cit_pro_charisma.md) a tady pouze připomeneme, že **nově** je *Charisma* použití

- *Citu*
    - což je nová základní vlastnost, v níž jsou ženy často ve výhodě
- *Inteligence*
    - s jejíž pomocí *Cit* cíleně používáme na ovlivnění ostatních

Také *Charisma* je netoxické, bez vměšování duševních a tělesných vlastností zároveň, a můžeme ho pozvat do [party](#Voňavá_parta).

## Voňavá parta

Ze čtyř odvozených vlastností, které jsme protáhli karanténou, nám nakonec vypadla ven pouze *Nebezpečnost*, kterou budeme řešit samostatně jindy. Zbylé tři odvozené vlastnosti nám nesmrdí a my na každé z nich teď budeme ověřovat, zda na ně můžeme použít pravidlo *nejmenší ze zúčastněných základních vlastností*.

### Řetěz a lano
Jde vlastně o obecnou platnost staré pravdy
> Řetěz je tak silný, jak silný je jeho nejslabší článek

a na nás teď je, abychom zjistili, zda tři pozůstalé odvozené vlastnosti drží řetězem svých základních vlastností, nebo na nich visí jako na samostatných lanech.

### Vůně důstojnosti
Udržet si *Důstojnost* je jako udržet si důvěru. A důvěru v nás dokáže zničit jedna jediná událost, jedno jediné zklamání, ať už za ně může naše nízká *Inteligence*, chybějící *Vůle* nebo nedostatek *Citu*.

*Tak počkat, když selžu jako kuchař, tak ztratím důvěru i jako řidič?*

To sotva, stejně jako důstojnost ztracená při vaření stěží ovlivní důstojnost při řízení. Jsou to dvě odlišné situace, dvě odlišná prostředí a herně by to byly dva odlišné hody.

Důstojnost proto budeme zjišťovat jako nejmenší ze tří základních duševních vlastností, *Inteligence*, *Vůle* a *Citu*.

### Vůně rychlosti
*Rychlost* se nakonec probojovala z karantény tak, jak je, bez připomínek, a my můžeme přejít k platnosti pravidla nejmenší z vlastností.

#### Na chůdách
*Tak počkat, nezapomněli jste na vliv Velikosti?*

To je sice pravda, ale zase nebudeme čtenáře zatěžovat každým detailem... no dobře, tak budeme. Vliv *Velikosti* na *Rychlost* jsme totiž řešili na RPG fóru, kde jsme se dohrabali až k [matematickým důkazům](https://rpgforum.cz/forum/viewtopic.php?f=238&t=14936&start=75#p539199) a zkrácený závěr je, že

- velikost **nemá** na rychlost tvora přímý vliv
    - proto [nejsou třeba sloni rychlejší než hyeny](https://en.wikipedia.org/wiki/Fastest_animals#Mammals)
- když už je větší člověk rychlejší než menší, tak je to kvůli lepšímu poměru síla / váha, nikoli kvůli delším nohám

Takže ještě jednou, *Rychlost* necháváme **téměř** tak, jak je, jen rušíme ~~vliv *Velikosti*~~ na *Rychlost*.

A ještě přidáme poznámku k výpočtu *Rychlosti* - vnitřně jsme si už prošli myšlenkovým pochodem, který nás dovedl ke zjištění, že prostá kombinace *Síly* a *Obratnosti* lze pro *Rychlost* bez obav použít jen na tvory *stavbou těla* podobné člověku, protože jinak bychom zajíce chytali do klobouků jako motýly.
Obecně jde právě o onu *stavbu těla*, která s *Rychlostí* nakonec [zamává natolik](https://www.youtube.com/watch?v=99jSDJUNfCM), že u příšer se stejnými počty nepochodíme.

#### Angína v lihu
U *Rychlosti* se o něco hůře obhajuje pravidlo *menší z obou vlastností*, protože je snadné představit si sprintera, který se i po pěti pivech a dvou žitných stále řítí vpřed stejnou rychlostí, jen nedejbože aby musel mírně zatočit.
Ovšem život není sprint po rovince vysypané antukou, ale kličkování mezi výmoly, pajdání zarostlými stržemi a přeskakování kaluží a koňských koblih, kde je třeba nejen síly, ale i obratnosti a ty vzácné situace, kdy přeci jenom tryskáme po antuce, necháváme na moudrosti Pána jeskyně a jeho citu pro zákony vesmíru.

Pokud jsme tedy zesláblí po nemoci, naše rychlost klesne, pokud jistota našich pohybů mizí na dně skleničky, naše rychlost klesne, když kvůli nižší síle musíme zpomalit do kopce, tak je jedno, že máme závratnou obratnost, prostě nás naše slabost rychleji nepustí a pokud se nám motá jazyk i nohy, tak se zamotáváme do kdejakého šlahounu a zakopáváme o kdejaký kámen a nezrychlíme, i kdybychom měli svaly z ocele.

Proto i *Rychlost* můžeme směle brát jako tu menší z dvojice *Síla* a *Obratnost*.

### Vůně charisma
Nepolevit ve vlivu na své okolí, to je jako vyprávět vtipy a nesklouznout do trapnosti, ani to nepřehnat s jejich náročností. Je prostě nutné vnímat publikum a používat na něj správné nástroje ve správnou chvíli.

Pokud špatně nacítíme posluchače, nebo nevystihneme vhodný okamžik, sotva nám pomůže náš geniální mozek, najednou jindy vtipná slova jen tak plesknou do prostoru jako skripta po zkoušce. A když přesně cítíme, co by s ostatními rezonovalo, co by jim břicha zkroutilo křečemi smíchu, ale naše hlava je zrovna na dovolené, tak se vzmůžeme jen na koktání v zoufalé snaze vzpomenout si, jak to sakra bylo dál.

I u *Charisma* vidíme přímou závislost *Citu* na *Inteligenci* a *Inteligence* na *Citu*, takže i *Charisma* budeme získávat jako menší z obou základních vlastností.

## Závěrem
Už před časem jsme [rozložili *Charisma* na *Inteligenci* a *Cit*](2018-11-09-vzpominky_na_krasu.md#Závěrem), kdy nám hlavně objevení *Citu* jako základní vlastnosti udělalo radost, pak jsme [zrušili *Krásu*](2018-11-09-vzpominky_na_krasu.md#Závěrem) pro její komplikovaný výpočet a hlavně silnou subjektivitu, kdy i mezi lidmi je vnímání krásy dosti odlišné, chvíli na to [došlo i na *Odolnost* a *Výdrž*](2018-11-19-vydrz.md#Závěrem), kdy *Odolnost* byla jen převlečenou *Silou* a *Výdrž* míchala tělesné a duševní vlastnosti, které jsme ale úplně nezahodili, jen odmítli v současné podobě a předšlapali cestičku jejich nástupcům a nakonec jsme v tomto článku odložili *Nebezpečnost*, opět kvůli míchání tělesných a duševních vlastností a přijali zpět *Důstojnost*, *Rychlost* a zopakovali přijetí *Charisma* mezi odvozené vlastnosti a hlavně jsme u těchto tří vlastností potvrdili, že budou mít výslednou hodnotu podle **nejmenší** z vlastností, ze které se skládají

- například *Rychlost*, složená ze *Síly* sedm a *Obratnosti* dva bude ve výsledku dva

Ještě nás čeká proplesknutí *Nebezpečnosti*, o kterou přijít nechceme, ale zatím musela zůstat na marodce a hlavně pak po vzoru *Charisma* coby duševní zručnosti chceme zamávat se *Zručností* coby tělesným charisma. Ale to zas až příště.

