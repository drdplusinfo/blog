---
id: 2019-06-30-1
title: "Únava jako..."
image: /assets/images/posts/olympiada.png?version=f73c2b6dfef52f43b98aed9b035c6adc
image_author: "*Autorem ilustrace paralympijského dobrodruha je [Ticho 762](https://www.facebook.com/ticho762). Děkujeme!*"
perex: |
    *Hrál by Usain Bolt Dračí doupě, kdyby uměl česky? A hrál ho Emil Zátopek? A hraje ho Sáblíková?*
    
    Nastal čas pro zátěžovou zkoušku pravidel pro Únavu skutečnými olympijskými borci.
    
    *A co vy? Kdy jste naposledy prošli nějakou zkouškou?* 
---

## Jednoduchost versus realita

> Srážka s realitou bývá bolestivější, než srážka s blbcem

Jelikož jsme se už několikrát v našich článcích opřeli o jednoduché pravidlo pro únavu, tak jsme si řekli, že by to chtělo trochu ho provětrat. *Nespoléháme se na shnilé základy? Není to na povrchu líbivé, ale v jádru shnilé ovoce?*

Tím lákadlem, které nás stále znovu a znovu vábí zpět k původní [stupnici únavy](https://pph.drdplus.info/?trial=1#tabulka_unavy_z_pohybu) Dračího doupěte plus je její prostota - něco unavuje jako chůze, něco jako běh, něco jako sprint. Jak nádherně jednoduché! Jak snadno představitelné!

Stupně únavy původního Dračího doupěte plus jsou pro nás vzorem, jak jednoduše a funkčně se dá nějaké pravidlo zapsat.

### Důvěřuj, ale prověřuj

Kdybychom zůstali jen u pocitu, tak se můžeme poplácat po zádech a připitomněle se usmívat, jak lehko jsme přišli k dobrému kusu; mnout si ruce spokojeností, jak přirozeně tahle přirovnání podporují atmosféru hry; vrnět blahem, s jakou samozřejmostí a elegancí jsou vynechána čísla, dokud nejsou skutečně potřeba.

Ovšem pocit je dobrý sluha a zlý pán. Je osvobozující mu naslouchat, ale svazující ho poslouchat.

Zkusme se teď do [původních stupňů únavy](https://pph.drdplus.info/?trial=1#tabulka_unavy_z_pohybu) a hlavně jejich číselného vyjádření trochu opřít. Schválně, jestli tahle stupnice vydrží zdejší hrubé zacházení.

| Unavuje jako | Bod únavy | Postih -1 dle původních pravidel | Postih -1 dle úpravy | 
|-----|-----|-----|-----|
| sprint | za dvě kola (asi dvacet sekund) | za dvacek kol (přes tři minuty) | za dvanáct kol (dvě minuty) |
| běh | za pět minut | za padesát minut | za třicet minut |

 *Připomínáme, že podle našich [úprav](../2018/2018-10-22-nula.md#Nekonečný_začátek) se do jednoho řádku Únavy vejde pouhých šest bodů, než se automaticky projeví první postih. Řádků je obvykle šest, později i více, než přijdou mdloby.*
 *Kdežto v původních pravidlech je na jednom řádku Únavy hned deset bodů Únavy a postih automatický není. Ale řádky jsou jen tři, než přijde smrt.*

### Sprint

K prvnímu zátěžovému testu pravidel si vypůjčíme jamajskou střelu Usaina Bolta a jeho [osobní rekordy](https://cs.wikipedia.org/wiki/Usain_Bolt#Osobn%C3%AD_rekordy)

| 👟 Běh Usaina Bolta na | ⏱️  Za |
|--------|--------|
| 100 metrů | 9,58 sekund |
| 150 metrů | 14,35 sekund |
| 200 metrů | 19,19 sekund |
| 300 metrů | 30,97 sekund |
| 400 metrů | 45,28 sekund |

Až do tři sta metrů s ním únava ani nehla. Prostě co sto metrů to deset sekund. Teprve po tři sta metrech (a třiceti sekundách, tedy třech kolech) můžeme říct, že mu nastupující únava začala brát rychlost.

Kdybychom brali Usaina pro naši *Únavu jako...* jako vzor, tak by sprint měl unavovat už po pěti sekundách. [Tedy](https://pph.drdplus.info/?trial=1#tabulka_casu) každé kolo by mu měly přibýt dva body únavy, aby se mu po třech kolech zaplnil celý řádek (se šesti body) a aby Usainovi mírně ztěžkly nohy s postihem -1.

Usain nám tedy současná pravidla trochu naboural, protože podle něj by měla únava za sprint přibývat čtyřikrát rychleji. Namísto jednoho bodu únavy za dvě kola hned dva body únavy za jedno kolo.
A oproti původním pravidlům by mu měla únava přibývat dokonce osmkrát rychleji.

#### Brusle

Usain nám otestoval sprint na krátkou trať. S delšími trasami nám pomůže o polovinu lehčí Martina Sáblíková a její [osobní rekordy](https://cs.wikipedia.org/wiki/Martina_S%C3%A1bl%C3%ADkov%C3%A1#Osobn%C3%AD_rekordy)

| ⛸ Bruslení Martiny Sáblíkové na ️| ⏱️  Za |
|--------|--------|
| 500 metrů | 39,23 sekund |
| 1000 metrů | 75,86 sekund, 1:15,86 |
| 1500 metrů | 113,441 sekund, 1:53,44 |
| 3000 metrů | 232,023 sekund, 3:52,023 |
| 5000 metrů | 402,013 sekund, 6:42,013 |
| 10000 metrů | 828,334 sekund, 13:48,334 |

Půl kilometru Martina zvládla za čtyřicet sekund, dvojnásobnou vzdálenost přibližně za dvojnásobek času, trojnásobnou vzdálenost přibližně za trojnásobek času, šestinásobnou vzdálenost za šestinásobek času, desetinásobnou vzdálenost za desetinásobek času a dvacetinásobnou vzdálenost za dvacetinásobek času.
Vypadá to, že na Martinu je únava krátká.

*To u toho šmrdlání nohama chrápe, ne?*

To sotva, narkolepsie bychom si všimli. Bude to tím, že Martina nesprintuje, ale běží, protože takový pohyb si její sport vyžaduje.

Když spočítáme její únavu podle *Únavy jako běh*, tak za deset kilometrů jízdy, tedy za necelých čtrnáct minut, by měla získat pouhé dva body únavy.
To zní poněkud nereálně, protože v takovém případě by mohla ujet dalších dvacek kilometrů stejným tempem, než by si zaplnila první řádek únavy a začal by ji zpomalovat postih.

S Martinou jsme se moc neposunuli, protože jsme předpokládali, že při rychrobruslení se sprintuje. A my teď vlastně nevíme, do jakého pohybu máme rychlobruslení zařadit. Ale alespoň nám otevřela další druh pohybu.

### Běh

Podíváme se teď na zoubek běžci na slovo vzatému, [Emilu Zátopkovi](https://cs.wikipedia.org/wiki/Emil_Z%C3%A1topek#P%C5%99ehled_%C3%BAsp%C4%9Bch%C5%AF).

| 👟 Běh Emila Zátopka na | ⏱️  Za|
|---|---|
| 5 kilometrů | 13:57,2 |
| 10 kilometrů | 29:02,6 |
| 20 kilometrů | 1:01:16,0 |
| 25 kilometrů | 1:16:36,4 |
| 30 kilometrů | 1:35:23,8 |
| 42.195 kilometrů | 2:23:03,2 |

*Hmm, bruslení je zjevně dvakrát rychlejší než běh.*

Po pěti kilometrech a čtrnácti minutách běhu by Emil měl mít teprve dva body únavy a být tak bez postihu.

Dvojnásobnou vzdálenost zvládl za téměř půl hodiny, kdy už by měl mít téměř plný řádek únavy, ale to už byl v cíli, takže byl opět bez postihu.

Ovšem se stejnou pravidelností hltal i další kilometry, třicet kilometrů za jeden a půl hodiny, i když měl mít už po hodině a půl běhu osmnáct bodů únavy, což jsou tři řádky a do cíle měl tedy dobíhat s postihem mínus tři.
 
A při maratonu, po bezmála dvou a půl hodině běhu, by měl mít v cíli dokonce dvacet osm bodů únavy, tedy plné čtyři řádky a tím postih mínus čtyři. Jenže... nic. Emil se pokaždé vřítil do cíle stejnou rychlostí, postih nepostih. Někde nám něco uniká.

*Běžel na půl plynu, to je jasný*

Emil Zátopek? Ať už bylo jeho hnací silou cokoli, tak ji využíval naplno.

*Takže jsou pravidla na prd, já to věděl*

I tak by to mohlo být, ovšem těžko se nám věří, že by původní autoři DrD+ stvořili pravidla pro *Únavu jako...* během nedatovaného alkoholového dýchánku metodou *cucprst*.

Emil Zátopek nám už zatopil pořádně, pravidla únavy podle DrD+ na něj, zdá se, neplatila.

### První maratonec

Vlastně už i původní autoři DrD+ narazili na stejný problém s ignorováním pravidel pro únavu, jako my s Emilem Zátopkem. A to s Feidippidem, který za položení základů maratónu položil vlastní život:

> Příklad ([z pravidel PPH](https://pph.drdplus.info/?trial=1#vypocet_rychlosti_z_bonusu_vzdalenosti_a_casu)): Skončila bitva u Marathónu, Peršané jsou poraženi a řecký velitel vybírá dobrovolníka, aby to doběhl oznámit do Athén. Nešťastný dobrovolník Feidippides má Rychlost +6 a Výdrž +4, z čehož vyplývá, že jeho Mez únavy je 16. Má však již 5 bodů únavy z předcházejících vyčerpávajících bojů. Před sebou má trasu dlouhou 42 kilometrů, zčásti vedoucí poměrně náročným horským terénem, a tak průměrnou Neschůdnost stanovíme na −5. Jak je známo, Feidippides použil běh. Bonus za vzdálenost je tedy přibližně +92, Pohybová rychlost při běhu +35, ale s opravou za terén je to ve výsledku +30, i když Feidippides běží jen nalehko. Čas je +92 − 30 = +62, to je 3.6 hodiny. Poté, co běží dvě a čtvrt hodiny, se však stane vyčerpaným a podle pravidel pro únavu by se měl zhroutit, nehledě na to, že již hodinu po vyběhnutí by nejspíš získal nějaké postihy a byl by nucen zvolnit. On však pravidla neznal (roku 490 př. n. l. byl Altar ještě v plenkách) a ani ty je dosud neznáš (protože se o nich dočteš až v další sekci), a tak jich nedbal, zatnul zuby a běžel dále. Po další hodině a půl se dostal do cíle a umřel. Tady vidíš, že neznalost zákona neomlouvá a kam až vede nedodržování pravidel.

Z problému se vymluvili vtipně, ale tím problém nezmizel. Jak to, že se obětavý běžec neplazil poslední kilometry po břiše? Copak neznalost gravitačního zákona zpomalí dítě při pádu ze stromu?

> No, znám jednoho...

K věci, prosím.

> V tom případě byl Feidippes ignorant a na únavu kašlal.

Je to řečeno poněkud expresivně, ale tak by to mohlo být. Jedinci, uvyklí námaze a bolesti, zřejmě dokáží zatnout zuby, odsunout únavu, bolest i postihy a doběhnout až na hranice smrtelníků.

Nejde zřejmě o to, že by na ně pravidla neplatila. Jde o to, že platí ještě zákony železné vůle a fanatismu, další pravidla, která v DrD+ nejsou a která jsme se už [pokoušeli objevit](../2018/2018-11-30-unaveny_vul.md#Závěrem) (protože tvorbu pravidel vnímáme spíše jako *objevování* přírodních zákonů). Jenže tehdejší výsledek pátrání nám smrděl a ještě k tomu by podle něj nedoběhl ani Zátopek, ani Feidippes.

Budeme na to muset jít jinak. Ale to zas až jindy.

## Závěrem
Soudě podle tohoto malého vzorku vrcholových sportovců můžeme říct, že

- sprint unavuje čtyřikrát více, než udávají pravidla po našem zkrácení řádků únavy a dokonce osmkrát více, než udávají původní pravidla
- únavu ze sprintu nelze ani po důkladném tréninku potlačit vůlí
- únava za běh pravidlům, po našem zkrácení řádků únavy, odpovídá
    - soudě dle toho, že maraton je na hranici pěti řádků únavy, kdy při šestém řádku jedinec padá do mdlob
- únava za běh se dá po důkladném tréninku potlačit a to zřejmě i úplně
    - alespoň co se rychlosti týče, protože jinak se Emil Zátopek při běhu netvářil zrovna uvolněně
- rychlobruslení je dvakrát rychlejší než běh, unavuje méně než sprint, ale netušíme, zda unavuje jako běh

Je dost možné, že tyhle poznatky zužitkujeme při úpravách *Dovedností*.

Sportu zdar!
