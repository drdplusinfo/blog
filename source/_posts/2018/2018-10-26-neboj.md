---
id: 2018-10-26-1
title: "Neboj"
perex: |
---

# Neboj

*26. 10. 2018*

*Čísla jsou jako bohové, mohou být všechno nebo nic, lidé je ignorují nebo uctívají.*

V obšírném [návrhu *Boje*](2018-08-10-boj.md) jsme vykřesali více života pro smrtící boj v [Dračím doupěti plus](https://www.drdplus.info) a hlavně jsme přidali hru čísel, kdy můžeš přelévat energii z jedné bojové akce do druhé a na jednu tak klást větší důraz, zatímco druhá akce ostrouhá. A také jsme z bodů *Boje* udělali měnu, za kterou si můžeš koupit více vědomých činností, takže jsme tím zavedli *více akcí za kolo*.

Myšlenkový směr se nám stále líbí, ale jednotlivé části se nám už rozležely v hlavě. Prostě normální vývoj.

## Nejlepší jsou uleželé

*Hoď si, jestli to dokážeš hodit.*

Ono je to vlastně pořád stejná písnička. Na [původních pravidlech](https://pph.drdplus.info/?trial=1#boj) nám vadí, že body *Boje* vlastně jen určují pořadí akcí a pak povolují, nebo spíše zakazují [finty](https://bojovnik.drdplus.info/?trial=1#finty), takže kolikrát jsme si hodili na *Boj*, abychom zjistili, že už nemůžeme nic dělat. A nebo hůř, že celý ten hod byl k ničemu, protože nás jenom pustil k hlavní akci, na kterou si musíme hodit znovu. A to se nám krajně zajídalo.

Pořadí v boji jsme víceméně zrušili, [*Převahu*](2018-10-05-prevaha.md) potřebnou pro finty vlastně taky, byť jsme jen ukázali, že vzdávat akci dřív, než ji zkusíme, je něco mezi chabou morálkou a blbostí. Takže z bodů *Boje* zbyly jen dvě funkce a to ony nové, tedy počet akcí za kolo a přelévání energie mezi akcemi. Proč ne, jen se nám začíná zajídat, že si musíme házet na něco, co je jasné i bez hodu.

### Opáčko z funkcí
Jelikož nás teď zajímá jen vliv bodů *Boje*, nikoli třeba [*Inteligence*](2018-10-10-inteligentni_bojovnik.md) tak si zopakujeme pouze, že:

- na každou vědomou bojovou akci potřebuješ alespoň jeden bod *Boje*
- většina vědomých akcí potřebuje šest bodů *Boje*
    - pokud na akci obětuješ bodů méně, tak máš k podvyživené akci postih a naopak, pokud do akce vložíš bodů více, máš k ní bonus
        - například odflákneš obranu, abys dal protivníkovi řádnou ďahu do čenichu.

Oboje nám dává smysl, ale začínáme pochybovat, že jsou k tomu potřeba body *Boje*.

## Chcete mě?
Když se zamyslíme nad tím, z čeho body *Boje* vzniknou, dostaneme seznam

- náhodný bonus z hodu 1k6±
- [*Obratnost*](2018-08-10-boj.md#Shrnutí)
- ~~k tomu +6~~ vlastně už ne, vždyť nově [*Obratnost* začíná na šestce](2018-10-22-nula.md#Šestka)
- postih za zbraň, se kterou [neumíš](https://pph.drdplus.info/?trial=1#tabulka_postihu_za_chybejici_dovednost)
- postih za zbroj, na kterou [nejsi uvyklý](https://pph.drdplus.info/?trial=1#tabulka_zbroji_a_prileb)
- a případné postihy za nějaké ty škrábance a únavu

Takže si hodím kostkou na náhodný bonus, abych vzápětí provedl svou akci jako útok, obranu, čarování a tak, na kterou si zase hodím kostkou na náhodný bonus... takže dvakrát 1k6± ? Nezjistili jsme náhodou už dávno, že [2k6 nechceme](2018-08-10-boj.md#Magická_šestka)?
A co ta *Obratnost*, která se beztak počítá do [fyzického útoku](https://pph.drdplus.info/?trial=1#tabulka_bojovych_charakteristik)? Potřebujeme ji počítat dvakrát? Nebo ji započítat čarodějovi při kouzlení? No, popravdě jsme si už obhajovali, že [dává smysl počítat *Obratnost* i kouzelníkům](2018-08-10-boj.md#Různý_základ_boje_pro_různá_povolání), ale přiznáváme se bez mučení, že jsme se hlavně snažili obhájit jednotný základ *Boje* pro všechna povolání. Takže znovu, chceme započítávat *Obratnost* do výsledku akce, přestože ještě netušíme, co účastník boje v něm bude vůbec provádět?
A co postih za zbraň, co když ji pro akci vůbec nepoužiju, nebo hůř, co když budu mít v kole více akcí, pro některou použiju zbraň, se kterou bych jablko poslepu oloupal a na druhou akci musím popadnout jinou, se kterou si se štěstím nevypíchnu oko? A navíc postih za zbraň započítám vzápětí znovu, až se z ní rozmáchnu, ať už k útoku či k obraně. Vážně ho chceme mít dvakrát?
A postih za zbroj je na tom podobně, jistě bude omezovat *Obratnost*, *Zručnost*, *Sílu*, ale *Inteligenci* při čarování? Nebo budeme zahrnovat postihy za zbroj do *Boje* jen těm, co se hodlají v tomhle kole hýbat?
A co postihy za zranění a únavu, započítáme je do *Boje* a vzápětí ještě do konkrétní akce? Takže zase dvakrát?

Potřebujeme my ten *Boj* vlastně ještě?

### Jenom akce
V olbřímím [zamyšlení se nad *Bojem*](2018-08-10-boj.md) jsme se snažili vyřešit spoustu toho, co nás kdy při bojování v DrD+ trápilo a co nám chybělo, což mělo za následek, že v onom zamyšlení řešíme příliš mnoho detailů, čímž jsme ztratili schopnost **zjednodušovat**. Proto se teď snažíme všechny další články udržet v co nejkonkrétnější rovině, třeba tady nás svrběli prsty přidat sem i řešení *Inteligence*, pro kterou se od [Inteligentního bojovníka](2018-10-10-inteligentni_bojovnik.md) poněkud [změnily podmínky](2018-10-22-nula.md), ale odolali jsme, dáme si to [příště](2018-10-29-minuta_inteligence.md).
Pozitivní stránkou širého [návrhu *Boje*](2018-08-10-boj.md) je množství nápadů, které jsme tam zhmotnili a ze kterých budeme ještě chvíli čerpat, ale teď je potřeba do těhle nápadů kopnout a z větší části dělat, že neexistují:

- rozdíly mezi akcemi s plným a volným soustředěním
- pohyb v boji

Tyhle dva stavební kameny zatím házíme za hlavu a vrátíme se k nim až po čase, až zatřeseme s body *Boje* a zjistíme, zda nám stojí za existenci.
To co teď potřebujeme, je velmi obecné a stabilní platidlo, které nám pomůže vyřešit všechny ty pitomé nápady, co kdy v boji přijdou.

Pro tohle nám [*Boj*](2018-08-10-boj.md) už cestičku předšlapal, takže jí jen oprášíme:

- zdravý mladý tvor zvládne za jedno kolo jednu pořádnou akci
    - což je původní myšlenka, že jedna akce s plným soustředěním stojí šest bodů *Boje*
- zkušení, nadopovaní, zfanatizovaní, či jinak posilnění tvorové zvládnou akcí více, unavení, zranění a jinak oslabení zase méně
    - omezuje je jen jejich *Obratnost* a *Inteligence*, kdy lze provést jen tolik akcí, kolik dovolí menší z těhle dvou vlastností
        - z *Obratnosti* se původně zjišťovaly body *Boje*
        - [vliv *Inteligence*](2018-10-10-inteligentni_bojovnik.md) je stále [ve hře](2018-10-22-nula.md#Šestka)
        - schválně jsme neřekli, že *Inteligence* a *Obratnost* ovlivňují počet akcí za ~~**kolo**~~, protože s [posunem začátku vlastností](2018-10-22-nula.md) by to kapánek nevycházelo, ale o tom jindy 
- akci lze oslabit pro posílení jiné akce
    - jediným omezením je *Zručnost*
    - za jeden bod postihu dostane jiná akce bod bonusu a obráceně
    - je to jako původní přelévání bodů *Boje*

A to je celé, bylo to takhle vlastně celou dobu, jenom nám pozornost poutala čísla, ony body *Boje*. To jediné, co nás v boji zajímá, je jen a pouze akce, ať už je jakákoli, a jak se projeví v čase. Tedy kolik akcí za nějaký časový úsek provedeš. A jako třešničku na potem a krví zbroceném dortu také jak ty akce budou silné, ale to už bychom vlastně měli oddělit a mluvit o tom v samostatném článku, víme jak to dopadá, když se toho snažíme vyřešit najednou příliš...

## Závěrem

- body *Boje* **nepotřebujeme**
    - byť nám pomohly ke konkrétnější představě o akcích
    - **hod** na *Boj* a tím i drobný vliv Štěstěny na sílu akcí opouštíme s klidným srdcem, protože u jednotlivých akcí si na štěstí házíme také
- nejmenší jednotka činnosti v boji už nebude ~~bod *Boje*~~, ale *Akce*
- počet akcí nadále omezuje *Obratnost* a *Inteligence*
    - byť to vyžaduje revizi kvůli [posunu "nuly" u vlastností](2018-10-22-nula.md)
- akce lze stále omezovat pro posílení jiných a posilovat na úkor jiných a toto přelévání energie mezi akcemi omezuje *Zručnost*
    - se stejným výsledkem jako při "přelévání bodů *Boje*", jen bez bodů *Boje*
    - ovšem přelévání energie mezi akcemi ve stejném **kole** dostává na frak právě kvůli [jinému přístupu k vlastnostem](2018-10-22-nula.md) a tím výslednému počtu akcí, ale o tom jindy

Celý tento návrh se nese v duchu zjednodušování (proti předchozímu [*Boji*](2018-08-10-boj.md) určitě), ale s tím přichází nové nebezpečí a tím je ztráta bytelného základu. Ono totiž pod *akcí* si dokáže hráč představit ledaco, kdežto body *Boje* a [ceník akcí](2018-08-10-boj.md#Od_přírody_malé_akce) toho stejného hráče krotily.
Inu, každá svoboda něco stojí, ale dokud si budeme pamatovat, že na pozadí akcí tikaly nějaké body *Boje*, tak těžké časy duševního dospívání přečkáme.

*Takže jsme se vrátili na úplný začátek, celý ten [návrh Boje](2018-08-10-boj.md) jsme zahodili a nemáme nic?*

Ale kdeže, zase jsme o kus dospěli. Příkoří, které jsme prožívali v boji při hraní DrD+, jsme si v návrhu *Boje* zkusili zahojit a zjistili, že nám duše utekla za čísly. Ale máme tak tuhle trnitou cestu vyzkoušenou a nevydáme se po ní za rok či dva, kdy by to už bolelo víc.
Hlavně jsme se ale posunuli dopředu i s pravidly. Veškerá ta [*Převaha*](2018-10-05-prevaha.md), body *Boje*, postihy a bonusy, se nám vrazily do *Útoku* a *Obrany*, alespoň co se fyzického boje týče. V tomhle vidíme velké zjednodušení. A taky jsme zavedli [1k6± namísto 2k6+](2018-08-10-boj.md#Magická_šestka), čímž se nám vyřešil přílišný vliv náhody, vedle kterého se schopnosti hrdinů mnohdy jen krčily.

Takže na začátku jsme, ale o úroveň výš. Jen tak dál, krleš!

---

- *předchozí [<< 22. 10. 2018 Nula](2018-10-22-nula.md)*
- *následující [>> 29. 10. 2018 Minuta inteligence](2018-10-29-minuta_inteligence.md)*
