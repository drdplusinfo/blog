---
id: 2018-09-11-1
title: "Chybějící síla na zbraň"
perex: |
---

## Chybějící síla na zbraň

*11. 9. 2018*

V původních pravidlech je u každé zbraně uvedena [potřebná Síla](https://pph.drdplus.info/?trial=1#potrebna_sila_zbrane_pro_boj_zblizka) a za každý chybějící bod *Síly* přichází [postih](https://pph.drdplus.info/?trial=1#tabulka_postihu_ke_zbrani_za_chybejici_silu).

## K čemu to je
*Má potřebná síla zbraně nějaký smysl?*

První správná otázka je, jestli je to k něčemu.
Odpověď zní *samozřejmě ano*, vždyť tohle je Dračí doupě plus, ve kterém se sice můžeš stát hrdinou, ale pořád by tě mělo držet při zemi. Třeba naprosto samozřejmým postihem za příliš slabé ruce u příliš těžkého kyje.

## S tabulkou
*Mají **původní** postihy za chybějící sílu vlastně smysl?*

Druhá otázka je, jestli původní [Tabulka postihů ke zbrani za chybějící sílu](https://pph.drdplus.info/?trial=1#tabulka_postihu_za_chybejici_silu) dává vyčerpávající přehled postihů.
No, mě teda vyčerpává určitě. Sice to na první pohled vypadá krásně...

- nejdříve se snižuje *Boj* (šance že něco stihnu)
  - teprve potom síla útoku
    - teprve potom schopnost obrany
      - a teprve na závěr zranění, které zbraní způsobím

...ale jakmile teorii vystřídá praxe a někdo v návalu bojového adrenalinu potřebuje nahonem zjistit postih, musí chca nechca listovat v pravidlech a hledat v oné tabulce správný řádek.

  - pokud to zvládáš z hlavy, tak jsi borec

Být to v počítačové hře, proč ne. Ale ve hře textové, kde se má hlavně mluvit?

## Bez tabulky
*Je třeba odlišovati jednoduchosti od blbosti*

Dračí doupě plus jsem na [web](https://www.drdplus.info) začal převádět z osobního důvodu - ve všech těch textech a tabulkách jsem se ztrácel a doufal jsem, že webová stránka skrz naskrz prošpikovaná vzájemnými odkazy mi pomůže. Prdaljs.
Tak jsem napsal [kalkulátor boje](https://boj.drdplus.info), který sice funguje, ale najednou jsem otrokem nějakého nástroje, kterému musím věřit, protože z hlavy si to prostě nespočítám. Fuj.

A proto jsem se pustil do úprav DrD+, protože hrát ho pořád chceme, ale těch nejistot, zmatení a otazníků je v původní verzi moc a pokud mají pravidla přežít, tak je musíme **zjednodušit**.

A co s [Tabulkou postihů ke zbrani za chybějící sílu](https://pph.drdplus.info/?trial=1#tabulka_postihu_za_chybejici_silu)? Potřebujeme ji vůbec?

Tabulka popisuje myšlenku, že když na něco nemám dost síly, tak mě to bude negativně ovlivňovat v každé činnosti trochu **jinak** a ať o tom přemýšlíme jak o tom přemýšlíme, tak vlastně nevíme proč.

*Chybí ti Síla? Tak máš stejný postih ke všemu, co se zbraní děláš.*

No, zní to jednoduše. Tabulku můžeme zahodit a místo ní si každý z nás zavzpomíná na základní školu a zkusí si spočítat, kolik *Síly* jeho hrdinovi schází do *Potřebné síly zbraně* a postih je na světě. Je to tak v pořádku? A co bonus za přebytek *Síly*?

```Postih = Síla - Potřebná síla```

## Tak s tabulkou nebo bez tabulky?
*Neutekla nám nějaká myšlenka v těch odlišných postizích?*

Původní autoři se rozhodli, že realističnosti obětují vše a nějaká tabulka navíc je nerozháže. Takže i v téhle tabulce by měl být skryt kus reality, zkusíme ho najít:

- *Boj* je rychlost reakcí, energie a možnosti, které na bojišti mám
- *Útok* je bojová nebezpečnost, schopnost proniknout obranou protivníka a ohrozit ho
- *Obrana* je prokouknutí akcí protivníka, včasné zablokování či sražení jeho útoku
- *Síla zranění* je intenzita té pumelenice, když protivníka zasáhnu

Co z toho bude ovlivňovat moje příliš slabá ruka?

*Boj* mi to zdánlivě nezmění, protože vidím pořád to samé, pohyb po bojišti mi nepříjemně těžká zbraň moc neovlivní, jenže pak přijde na řadu akce se zbraní a najednou je můj promyšlený tah v háji, už od prvního pohybu se zbraní cítím, jak je pomalá, jak mi možnosti utíkají a protivník je získává. V další akci už chápu, že moje možnosti jsou vlastně omezené a začínám se v akcích krotit. To všechno je *Boj* a to mi příliš těžká zbraň ovlivní.

Když už se naskytne možnost protivníka ohrozit, dojde na lámání chleba a ze všech pohybů a protipohybů, urážek a klamných výpadů konečně může vystartovat zbraň přímo na protivníkovo slabé místo. Jen ten start je jaksi ospalý a chybějící *Síla* tak *Útok* také ovlivní.

Podobně je na tom *Obrana*, kde rychlost zbraně, která má zablokovat soupeřův násilný čin, je životně důležitá.

Ovšem se *Silou zranění* se dostáváme na tenký led, protože chceme změnit původní *"je jedno jak dobře jsi zasáhl, teď si hoď úplně znova na zranění"* (tedy až na původní [zásah do hlavy](https://pph.drdplus.info/?trial=1#zasah_do_hlavy)) a místo toho chceme, aby měla *Síla útoku* přímý vliv na zranění.
Takže postih za chybějící *Sílu* už je po našich úpravách vlastně započítaný v postihu k *Útoku*.

Tak počkat, to už můžeme rovnou zahodit postih ke všemu krom *Boje*, protože v našem [návrhu Boje](2018-08-10-boj.md#Přesouvání_bodů_Boje) si všechno ostatní přes *Boj* už zařídíš, nebezpečnější *Útok*, lepší *Obranu*, větší *Zranění*, takže?

## Boj
*Poplach!*

A to je přesně ten okamžik, kdy se mají v hlavě spustit poplašné sirény a varovat, že tu něco smrdí 💩.

- postih za chybějící *Sílu* bude ovlivňovat *Boj*?
    - proč ta závislost?
    - je to nutné?
    - co je čeho zodpovědnost?

Postih za chybějící *Sílu* by měl řešit jen a pouze postih. To co se děje s těmi čísly **potom**, to už není jeho starost a jestli máme pocit, že za nás ten postih vyřeší něco jiného, třeba *Boj*, tak bychom ten postih nemuseli řešit vůbec.

Problém je v tom, že *Boj* je **zdroj**, je to energie, kterou mohu použít na další akce a na jejich ovlivňování. Jakmile dovolíme něčemu, co vzniká ze zdroje, v tomhle případě bychom to dovolili akci, kerá vznikla z *Boje*, aby to zas zpětně ovlivňovalo onen zdroj, tak z toho máme cyklickou závislost a dříve nebo později si z toho hodíme mašli.

Proto ***Boj* nebude ovlivněn chybějící *Silou***, fajn.

## Síla zranění

*Síla zranění*, pokud skutečně budeme chtít přímý vliv zásahu (*Útoku*) a zranění, by byla započítána **dvakrát**, takže vlastnost *Síla* by ovlivnila zranění třikrát:

- postih za chybějící *Sílu* k *Útoku* a tím ke zranění
    - protože chceme, aby *Útok* ovlivňoval *Zranění*
- postih za chybějící *Sílu* přímo ke zranění
- obecně [započítání *Síly* do zranění](https://pph.drdplus.info/?trial=1#vypocet_zakladu_zraneni)

Proto chceme zrušit postih ke *Zranění* za chybějící *Sílu* pro zbraň.

Takže ***Zranění* nebude ovlivněno chybějící *Silou***.

## Různý postih k Útoku a Obraně

Zbyl nám ještě *Útok* a *Obrana*, které postihovat chceme, jde jen o to, zda má smysl řešit pro ně **různý** postih.

Pohyb mečem při obraně je pro paži jinak náročný, než při útoku?

Pocitově je snazší se zbraní bránit, než útočit, protože při obraně nemusím zbraní dělat tak dlouhé pohyby - stačí když pokryju své nejbližší okolí (vnitřek kruhu). Zatímco při útoku musím zbraní hledat mezeru v protivníkově obraně a zkouším na něj dorážet z různých úhlů z vnějšku (vně kruhu), takže musím pohybovat zbraní na delší vzdálenost, stejně jako útočník ve fotbale se naběhá víc, než brankář.
Jenže brankář brání dle dohodnutých pravidel bránu, která se ani nehne.
Při boji se hýbe všechno, chybu v obraně může způsobit tisíc a jedna věc, nejen pohyb nepřátelského meče a na nějaká předem dohodnutá pravidla z vysoka kašle každý, komu jde o život.

Rozdíl v požadavcích na *Sílu* při obraně zbraní a útokem zbraní je tak obtížně zjistitelný, proměnlivý a často malý až žádný, že ho prostě budeme ignorovat.

**Postih za chybějící *Sílu* ke zbrani bude stejný jak k *Útoku* tak k *Obraně***.

- za jeden bod chybějící *Síly* bude postih -1 k *Útoku* a -1 k *Obraně*

## Závěrem

Postih za chybějící *Sílu* ke zbrani se nám tak smrsknul na postih -1 k *Útoku* a *Obraně* za každý chybějící bod *Síly*.

- zrušili jsme tak postih k *Boji*, který má nově [rozšířenou funkci](2018-08-10-boj.md)
- a zrušili jsme postih ke *Zranění*, protože stejný efekt má nově postih k *Útoku*
    - zmínili jsme, že rozdíl *Útoku* a *Obrany* bude přímo ovlivňovat výsledné *Zranění*, detailněji to ale rozvedeme až příště

