---
id: 2018-10-12-1
title: "Kombinace povolání"
perex: |
---

## Kombinace povolání

*"A co ty 'seš vlastně zač?"
"Zámečník, lovec, ranař, stopař po sférách, meteoroděj..."*

Už delší dobu si brousíme zuby na více povolání pro jednoho dobrodruha a čas uzrál.

## Úroveň v celku

Od začátku jsme měli jasno, že to jediné, co vlastně musíme řešit, je **celková** úroveň dobrodruha, kdežto z jakých povolání si tu celkovou úroveň poskládá, to už nám může být upřímně jedno.

Jen si to představ, tři úrovně *Bojovníka*, dvě úrovně *Čaroděje*, celkem pět úrovní

- [odolání proti kouzlu](https://carodej.drdplus.info/?trial=1#odolani_terce_proti_kouzlu)? to vyřeší celková úroveň, což je pět
- [pevnost mysli](https://carodej.drdplus.info/?trial=1#vypocet_pevnosti_mysli_pro_mentalni_souboj) při *Mentálním souboji*? zase je potřeba jen celková úroveň, tedy pět
- zkušenosti, potřebné pro první úroveň *Zloděje*? prostě zkušenosti pro budoucí celkovou, tedy šestou úroveň, [tedy 32 zkušeností](https://pph.drdplus.info/?trial=1#tabulka_zkusenosti)

Tak prosté, tak jednoduché, tak... tak to je všechno?

A teď ta hořká část.

### Vždy připraven
*Měl takovej pěkněj opasek, na kterym měl napsáno "Vždy připraven!". Nebyl. Ještě ho mám doma někde schovanej...*

Jakmile začneme míchat více povolání dohromady, začnou nám vyskakovat čertíci z krabičky a vypadávat kostlivci ze skříně.

## Čáryfuci
*"Když mě pustíš, rybáři, splním ti tři přání."
"Smůla rybo, já jsem kouzelnej dědeček, mazej na rožeň."*

Celkovou úroveň jsme sfoukli snadno, teď to vezmeme přes úroveň těch opovážlivců, kteří si s magií zahrávají.

Krapet nám teď chybí teprve připravovaná úvaha o tom, co to vlastně magie je, odkud se její energie bere a jak se dá použít. Budeme si holt muset zatím vystačit s tím, co je [o magii v původních pravidlech](https://ppj.drdplus.info/?trial=1#magie_projev_energie_sfer) *(pozor, odkaz vede do Příručky Pána jeskyně, zvaž, zda chceš jejím studiem přijít o krásu neznalosti)*.

Podle těchto původních pravidel se magická energie vezme ze sfér, na něž čas ani prostor nemají valného vlivu, [každou půlnoc](https://carodej.drdplus.info/?trial=1#astralni_pulnoc) se vrazí do hlavy každému, kdo se jí naučil byť jen trochu používat, popřípadě si pro ni jedinec [dojde sám](https://theurg.drdplus.info/?trial=1#vstup_do_sfer), a pak se s ní dají [sekat dýně](https://carodej.drdplus.info/?trial=1#dekapitace), [vlnit zemí](https://theurg.drdplus.info/?trial=1#tsunami_z_hliny_a_kameni), [přeprsknout se](https://carodej.drdplus.info/?trial=1#domu) na míle daleko a nebo taky [lézt po stropě](https://zlodej.drdplus.info/?trial=1#splhani) tak hladkém, že by na něm dostala smyk i moucha v medu máčená.

Tam, kde se magie získává i používá, máme vyhráno

- čaroděj ji dostane o půlnoci (astrální, hodinky si podle ní neřiď)
- theurg si pro ni musí dojít a vlastně dostane už hotový "produkt", jakousi kapsli, kterou někdy později v pravou chvíli otevře 
- kněz obdobně taky vlastně nekouzlí, "pouze" žádá o pomoc vyšší mocnosti, které kouzlo zařídí za něj
- nemagická povolání, tedy bojovník, zloděj a hraničář, popravdě také vládnou magií, ovšem naprosto intuitivně, nevědomky a astrální půlnoc jim do jejich schopností nezasahuje

Takže tady si povolání do zelí nelezou a všude se použije pouze úroveň toho povolání, jehož čarovnou schopnost právě používáš.

Horší je to s *Mentálním soubojem*.

## Souboj vcelku mentální

[Síla mentálního útoku čaroděje](https://carodej.drdplus.info/?trial=1#vypocet_sily_mentalniho_utoku) je přímo ovlivněna úrovní čaroděje. U [theurga je to velmi podobné](https://theurg.drdplus.info/?trial=1#hod_na_utok_v_prubehu_mentalniho_souboje) a opět se použije úroveň, tentokráte samozřejmě theurga. Ostatní povolání podle pravidel neumí *Mentální útok* vyvolat ba ani se mu aktivně bránit (což je mnohdy jejich výhoda, protože svou pasivitou jsou vlastně odolnější).

Pokud to vezmeme odzadu, tak s povoláními, které se nedokáží *Mentálního souboje* zúčastnit, si nemusíme lámat navzájem hlavy, prostě ho neovlivní. Takže jestli budeš mít magické povolání namíchané s nemagickým, měl by ses *Mentálnímu souboji* raději vyhýbat, respektive dělat mrtvého brouka.

U magických povolání, tedy čaroděje a theurga, se úrovně sečtou.

- pokud máš dvě úrovně čaroděje, tři úrovně theurga, čtyři úrovně válečníka a pět úrovní zloděje, tak bude tvá úroveň pro *Mentální souboj* jen pět, což je oproti *celkové úrovni* čtrnáct celkem kontrast

Vyvstávají nám otázky, proč jsou čaroděj a theurg jediní, kteří dokáží vyvolat *Mentální souboj* a proč se ostatní povolání nemohou do něj ani zapojit a tudíž, co to vlastně ten *Mentální souboj* je, s čím tak tajemným a magickým si to pohrává, ale to necháme na jindy.

Teď je na řadě boj!

## Zašmodrchaný boj
Původní pravidla totiž [*Boj* vypočítávají](https://pph.drdplus.info/?trial=1#tabulka_boje) z *Obratnosti* a, kromě bojovníka, ještě z druhé vlastnosti, pro každé povolání **jiné**.
Ani jsme se neodvažovali přemýšlet, jak něco takového početně řešit a rovnou jsme sjednotili všem, včetně onoho slavného nýmanda z Horní Dolní, základ *Boje* pouze na *Obratnost*, jak už jste se mohli dočíst v [návrhu *Boje*](2018-08-10-boj.md).

Takže pro původní pravidla řešení neznáme, pro novou verzi už ano, jdeme dál.

## Hlavní a hlavnější vlastnost
Když už jsme u těch vlastností, tak musíme taky řešit, která vlastnost je [hlavní a která vedlejší](https://pph.drdplus.info/?trial=1#tabulka_povolani) a kdy. Taky ti to zní složitě?

Když si vezmeme na paškál původní pravidla, tak se [dozvíme](https://pph.drdplus.info/?trial=1#vliv_povolani), že
> Výběrem svého povolání automaticky dostaneš +1 ke svým hlavním vlastnostem

což je hezký, ale co s tím, když mám víc povolání?
U toho se můžeme odpíchnout od prosté zkušenosti - když dobrodruh svou dráhu okresního hrdiny teprve začíná, tak už první úroveň prvního povolání má a tohle povolání s ním vlastně rostlo, doprovázelo ho po celý jeho dosavadní život. Přestože jeho schopnosti nejsou zatím nikterak heroické, tak jeho tělo a mysl v mladých letech formovalo právě tohle jedno, úplně první povolání. Ta ostatní přijdou až později, kdy osobnost i tělesná schránka jsou víceméně ustálené.

A co s tím? S tím můžeme říci, že pouze **úplně první** povolání přidává +1 k hlavním vlastnostem, další případná povolání už nikoli.

Takže na úplně první úrovni dostanu malý bonus. Totiž jinak, na první úrovni **musím** dostat malý bonus.
Nemáme rádi, když něco musíme...

### Hlavně že nemusíme

A tak přicházíme s prostým návrhem pro novou verzi DrD+

- už žádné automatické zvyšování hlavní vlastnosti na první úrovni

Ono to že je bojovník silnější i obratnější, než dobrodruzi jiných zaměření, smysl dává, ale **ne automaticky**.
Co když příběh bludného rytíře začíná ochrnutým hochem, který se od mala v sedě stará o zbroje pánů a hltá každý jejich pohyb, než se nad ním prozřetelnost ustrne a za jeho neutuchající chuť do života ho zázrakem spravenou páteří odmění?
Co když potměšilý kapsář začínal coby tlustý, zpohodlnělý synáček kupcův, kterého otec pranýřoval za každou chybičku v účetnictví, jakýkoli úspěch přešel mlčením a když hrnec falešné trpělivosti přetekl z obou stran, tak ho nakonec vydědil s tím, že je beztak kukačka, kterou chránila nebožka matka?

Ke [zvyšování tělesných a duševních vlastností](https://pph.drdplus.info/?trial=1#zlepsovani_vlastnosti) se dostaneme příště, zatím zůstaňme u toho, že na první úrovni automatické navyšování dvou vlastností zahazujeme.

## Závěrem

Původní pravidla nejsou na kombinace povolání připravena, hlavně kvůli různému základu *Boje* pro každé z nich

- což v nových pravidlech řešíme tím, že [*Boj* má pro všechny základ stejný](2018-08-10-boj.md)

Ostatní problémy jsou celkem řešitelné i pro původní pravidla, ale těžkou hlavu nám pořád dělají magická povolání s jejich *Mentálním soubojem*, u kterého ještě budeme muset rozseknout, proč se do něj nemagická povolání nemohou zapojit. A popravdě se musíme *Mentálnímu souboji* vůbec podívat na zoubek, protože je z kategorie těžké váhy i pro ostřílené hráče, kdy namísto zábavy nastupuje spíše Paralen.

Ovšem máme takový nejasný pocit, že jsme ještě na něco zapomněli, že je těch problémů s kombinací povolání nějak málo... Chce to mít oči na šťopkách.

A dotkli jsme se také jednoho nového návrhu a to na zrušení automatického bonusu povolání k hlavním vlastnostem na úplně první úrovni. Líbilo by se nám totiž mít zvýšení vlastností jako **volbu**, vycházející z životního příběhu postavy, nikoli jako povinnost.

Tož kombinujme. Krleš!

