---
id: 2018-02-16-1
title: "Vyskytla se nám Neviditelná soutěž"
perex: |
---

## Setkal se pocit s plánem

Vlastně souhrou okolností, kdy jsem ze slušnosti napsal [Neviditelné knize](http://neviditelnakniha.cz), zda mohu nechat odkaz na ní na [drdplus.info](https://www.drdplus.info) jsem ve výsledku objednal tři [Neviditelné knihy](http://neviditelnakniha.cz), protože jsem cítil, že to má hodnotu pro mě i dva další čtenáře, přestože jsem tou dobou o knize věděl jen [drobnosti z RPG fóra](https://rpgforum.cz/forum/viewforum.php?f=310).

V hlavě se mi totiž spojilo několik věcí:

- budu teď mít půl roku pauzu od hraní DrD, jelikož si už nenajdu ani jeden volný den vzhledem k novému přírůstku do rodiny, takže svůj RPG chtíč potřebuji ukájet jinými způsoby
 - jednu knihu tedy hodlám zkonzumovat ryze pro svoji vnitřní potřebu
- náš Pýǧej sám tři knížky napsal, něco už odehrál a vyzrálé nápady ocení
 - tudíž mu kniha udělá radost a nám to může do budoucna rozšířit dobrodružství 
- [Neviditelná knihou](http://neviditelnakniha.cz) je nová, lidi mají rádi nové věci a pokud zavčasu stihneme převodník (aplikaci) pravidel DrD+ pro [Neviditelnou knihou](http://neviditelnakniha.cz), zbývající hráči DrD+ si budou moci mnout ruce a šáhnout po novince bez starostí
- [pravidla DrD+](https://www.drdplus.info) mají určité nedostatky a formou soutěže bychom mohli získat vítanou pomoc

A tím se dostáváme k soutěži. Vypsal jsem ji tedy částečně z okamžitého pocitu a částečně z dlouhodobého rozmýšlení, jak pohnout s pravidly zas o kousek blíže k dokonalosti (jakkoli je daleko).

## Soutěž (od 13. 2. do *28. 2. 2018*)

Před chvílí jsem si objednal jednu [Neviditelnou knihu](http://neviditelnakniha.cz) pro sebe, jednu pro našeho současného *Pýǧeje* a jednu... pro tebe. Tedy pokud se zapojíš do soutěže a vyhraješ, což nebude zas tak těžké, protože účast očekávám minimální, místy mizivou.

Jestli chceš [Neviditelnou knihu](http://neviditelnakniha.cz), tak věz, že ani kuře zadarmo nehrabe. Budu po tobě chtít

- alespoň tři kratičké příběhy o setkání s příšerami ze [soukromého Bestiáře Pána jeskyně](https://bestiar.pph.drdplus.info/?trial=1) pro DrD+, pro inspiraci se můžeš podívat třeba na [tohle Setkání](https://bestiar.drdplus.info/?trial=1#setkani_s_hlenem_zelenym) ve větším Bestiáři DrD+
  - hodnotím (a potřebuji) hlavně jiskru nápadu, na které by Pán jeskyně dokázal postavit zápletku pro dobrodružství (pokud například upír někoho kousne na plese, tak z toho PJ moc nápadů nezíská, ale když třeba neduživý mužík žadoní ve zpovědnici o odpuštění, ale farář mu naznačuje, že, jaksi, kostel potřebuje opravit střechu, dveře už dlouho nikdo nepromazal, a schodů do zvonice že se bojí i myši, a že by, jaksi, uvítal nejdříve určitý příspěveček do kasičky, než začnou s oním odpouštěním, načež mužík vybuchne spravedlivým i zoufalým hněvem a z faráře vysaje poslední kapku zkorumpované krve, tak to je jiná)
- nebo alespoň jednu kresbu [jednorožce](https://bestiar.ppj.drdplus.info/?trial=1#jednorozec), [koně](https://bestiar.ppj.drdplus.info/?trial=1#kun), [lišky](https://bestiar.drdplus.info/?trial=1#liska) či [ďábla](https://bestiar.drdplus.info/?trial=1#dabel)
  - hodnotím hlavně uvěřitelnost a skutečnost, která bude z obrazu dýchat, takže prosím bez karikatur a komiksových prvků
  - formát neřeš, na webové stránky dostaneme cokoli

Nedej se zastrašit sám sebou! Mažeš ve Wordu už čtvrtou verzi? Zkus to na papír. Je to pořád hrozné? A máš něco lepšího? Když ne, neřeš to a pošli. Namaloval(a) jsi už třetí obraz a pořád se ti do toho pletou humorné prvky? Ďábel vypadá jako prodavačka z trafiky? A myslíš si, že to zvládneš líp? Jestli ne, tak vezmi co máš a pošli mi to. Někdo z vás tu knihu prostě dostane, i kdyby čert na koze jel.

Pozor! Pokud budou tvé texty nebo kresby povedené, stanou se součástí bestiáře DrD+. Uneseš tolik slávy?

Tvé výtvory mi pošli na [soutez@drdplus.info](mailto:soutez@drdplus.info)

Prostě to zkus.

Děkuji Ti!

Uzávěrka soutěže je 28. února, tři sekundy před půlnocí. Výsledky pošlu vám všem (ve skrytých kopiích, abych nešířil vaše kontakty) a vítěze pak poprosím o adresu, kam mám knihu poslat. Mohu ji donést i osobně, pokud to bude v okolí Prahy či Kladna.

Kostřivec

*"No hergot, kam jsem jí jenom..? Vždyť byla přímo tady... nebo že bych jí zase strčil ke kuchařkám? Sakra, tak zas budu rozprašovat mouku. To byl teda nápad, dělat knížku neviditelnou."*

## Neviditelné výsledky

Jestli soutěž někdo zkusí, pošlu mu knihu s věnováním.
A jestli bude jeho výtvor dobrý, uvedu ho (pokud bude souhlasit) i jako jednoho z novodobých autorů [DrD+ bestiáře](https://bestiar.drdplus.info/?trial=1) a ke knize mu přidám i DrD+ triko (které se povedlo, jen je krapet dražší, tak ho nerozdávám na potkání).

PS: už jste byli na [nevidtelné výstavě](http://neviditelna.cz/)? Taky zážitek z jiného vesmíru, podobně jako vstup do fantazie.

### Stále neviditelné výsledky
*Edit *8. 3. 2018**
Zatím ticho po pěšině co? Já ti to vysvětlím.

*28. 2.* tři sekundy před půlnocí jsem zcela podle plánu spal jako špalek. Takže jsem byl na zvolení vítěze *Neviditelné soutěže* vyspinkaný do růžova.

Nejdříve jsem to vzal zlehka a pouze zjistil počet účastníků soutěže - no, matematici by mohli závidět, tak magické číslo, jaké jsem dostal, se nevidí každý den. Ano, byla to nula. A to máme přes [Facebook](https://www.facebook.com/drdplus.info/?trial=1) osloveno 216 lidí (nebo co to je za rasy) a to nikoli bezduchou placenou reklamou, ale sdílením přímo přes [FB Neviditelné knihy](https://www.facebook.com/neviditelnakniha/), kde jsou logicky jen ti, které [Neviditelná kniha](http://neviditelnakniha.cz) zajímá.

Po pravdě zareagoval jen Lukáš P., který mi nahlásil sestřelené [PPH stránky](https://pph.drdplus.info/?trial=1), a ten se svěřil, že na soutěž nemá čas. To je ta moderní doba, samý internety a Androidi a Ohryzky a... a vůbec. Vezměme to ale pozitivně, díky Lukášovi jsem zamakal na stabilitě stránek, přidal [kontrolu robotem](https://uptimerobot.com/) každých pět minut, jestli náhodou zas něco nežuchlo, a brzy už mi to bude i posílat maily o každičkém problému, který by se tam vyskytl.

Ovšem, jelikož jsem ke konci února neměl čas soutěž ukončit, tak se ještě stihl ozvat Honza V., kterýžto soutěž sice neřešil, ale texty psát chtěl, takže jsem ho mírňoulince zmanipulovat tak, aby se do soutěže zapojil.

**Tímto termín soutěže posouváme až do prvního soutěžícího, který splní její podmínky.**
*Ano, i takhle mohou vzniknout nesmrtelné legendy.*

Tak co, zkusíš to?

### Odhalené výsledky
*Edit *12. 3. 2018**
Od začátku jsem si říkal, že vypotit čtyři pidi zápletky je na jednu cestu vlakem, kdežto v klidu nakreslit alespoň jednu podobiznu jednoho za čtyř tvorů tak, abych si lišku nepletl s platýsem, koně se stolem a tak všelijak podobně, že to dá zabrat. A podle toho jsem taky čekal příspěvky.

A hle, *Markéta Maky-Orel Machová* nakopala mým představám zadek. jako jediná něco stvořila a poslala kresby, které zřejmě vytvořila na základě sádrových odlitků (jen nevím, kde splašila jednorožce).

Posuďte sami.

![jednorožec](/assets/images/posts/jednorozec.maky.orel.png)
![liška](/assets/images/posts/liska.maky.orel.png)
![kun](/assets/images/posts/kun.maky.orel.png)

Děkujeme!

*A já jdu balit [Neviditelnou knihu](http://neviditelnakniha.cz)...*

