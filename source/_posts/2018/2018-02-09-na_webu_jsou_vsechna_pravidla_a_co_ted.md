---
id: 2018-02-09-1
title: "Na webu jsou všechna pravidla... a co teď? "
perex: |
---

## Na webu jsou všechna pravidla... a co teď? 

Jak už jsem [psal na rpgforum](https://rpgforum.cz/forum/viewtopic.php?f=238&t=14870), převod trval čtyři roky a jeden měsíc.
Konkrétně jsem v neděli 26. ledna 2014 v půl jedenácté ráno commitnul (přidal do kódu) historicky první obsah v HTML a to [pravidla pro hráče](https://pph.drdplus.info/?trial=1) a 8. února 2018, v devět ráno jsem přidat "poslední" commit a převod tak dokončil (poslední byly [pravidla pro PJ](https://pph.drdplus.info/?trial=1)). 

## No, a co jako?

Abych dobře vysvětlil, proč jsem se na to už dávno nevykašlal, proč mám pocit, že po čtyřech letech práce jsem na začátku a jaktože na [stránkách o DrD+](https://www.drdplus.info) jsou odkazy na [DrD II](http://www.drd2.cz/) a [Dračí hlídku](https://www.dracihlidka.cz/), vezmu to od začátku.

## Bylo nebylo 

To, že jsem začínal s DrD na základní škole, jsem už [zmiňoval v dopise pro Altar](../2017/2017-08-02-ptam_se_bouchiho_z_altaru_zda_mohu_zverejnit_drd_pravidla.md). Tam někdy ve mě zakořenila láska k českému stylu RPG her, alias her na hrdiny.
Ta láska nejdříve usnula, pak byla bita, škrcena, čtvrcena a vařena, aby po letech, na spáleništi vypáleném vysokou školou, prací a neoduševnělými radovánkami vyčkala na první slzu a opět vyklíčila.

Po letech jsme tak, pouze s mírně obměněnou partou, začali hrát znovu a to tentokráte "zbrusu nové, moderní a dospělejší DrD+".

A od samého začátku jsem narážel na zcela stejný problém, jaký jsem měl na vejšce se skripty. Jednoduché věci byly psány složitě a roztříštěně.
Jako by se autoři od začátku zamotali do vlastních slov a už z nich nenašli cestu ven.

Už na vejšce jsem měl silný pocit, že bych se měl živit překladem skript s *vysokolštiny* do *lidštiny*. Asi bych za to nedostal žádnou mezinárodní cenu, ale možná by mě to slušně živilo.
Neudělal jsem to. Tuhle vnitřní touhu, chuť nebo možná poslání jsem odsunul a šel programovat. Ale osud si vás najde, je to jen otázka času.

Úplně stejný pocit mám totiž z pravidel DrD+. Že je v nich spoustu dobrého a kvalitního, jen by to měl někdo proboha přeložit pro lidi.

## Soukromě a sobecky

Takže převádění do HTML, tedy na web, jsem začal ryze pro to, že jsem se prostě v pravidlech ztrácel. To věčné odkazování na jiný kus v pravidlech, "více se dozvíš v kapitole TamATam, v sekci TéATé".
Chtěl jsem to vyléčit hypertextovými odkazy, zuřivým prolinkováním všeho na všechno, abych jen klikal a výsledek mi skákal přímo před oči.

Ne, nepomohlo to. Problém je totiž hlubší.
Za prvé mám od mala potíže udržet pozornost u technického textu, takže třeba v porovnání s ostatními kluky z družiny mám naprosto nejhorší rychlost nacházení informací a to kdekoli, nejen v DrD+ a za druhé jsou pravidla složitá.

Tu první komplikaci řeším tak, že si věci opakuju. Opakování je matka moudrosti a časem to pochopí i ta moje makovice.

Tu druhou komplikaci jsem se pokusil vyřešit opět ajťácky - rozhodl jsem se kompletně celá pravidla [naprogramovat](https://github.com/search?utf8=%E2%9C%93&q=drd-plus).
Napsal jsem toho opravdu hodně, něco z toho jsem i zveřejnil ([formule pro theurga](https://formule.theurg.drdplus.info/), [zranění při pádu](https://pad.drdplus.info/) a [útoky se zbraní](https://boj.drdplus.info/)).
Ovšem ani to mi nevytrhlo trn z paty.

Během té hromady práce, stovek hodin strávených pročítáním pravidel, hartusením, testováním, masírováním zad a občasným zveřejňováním jsem najednou zjistil, že nemám nic.
Pravidla na webu jsou téměř nepoužívaná, kódu mám přehršle, ale k ničemu to není a... **přitom mě to pořád baví**.

Tehdy začal pozvolný přerod od soukromého, obývákového projektu (v Silicon valley by řekli garážového) ve veřejné stránky, veřejná pravidla a přitom **přibývaly nápady, jak dál**.

## Veřejně a pro všechny

Odstartoval jsem to v létě [dopisem pro Altar](../2017/2017-08-02-ptam_se_bouchiho_z_altaru_zda_mohu_zverejnit_drd_pravidla.md).
Během čekání na odpověď jsem dopřevedl pravidla, hodil řeč s kamarádem o mobilní apce, s dalším s tužkou v ruce rozebíral, co by chtěl v DrD+ jinak a přitom jsem se začal trochu bát.
Důvodem je Altar, protože všechen ten text, všechny obrázky (až na pět) jsou jeho a když si dupne, tak to všechno pěkně zas sbalím a půjdu si po svých (respektive bych musel pravidla schovat do šedé zóny internetu a přestat o nich šířit informace).
Po půl roce jsem stále bez odpovědi, bez zákazu i bez povolení. Mají ode mě dvě prosby a Bouchi o mé aktivitě ví na RPG fóru, takže si nemyslím, že na mě zapomněli, jen asi neví, co se mnou.

Co se dá dělat, jedeme dál. Pravidla jsem nechal už zaindexovat [Googlem](https://www.google.com/webmasters/tools/submit-url?continue=/addurl) a [Seznamem](https://search.seznam.cz/pridej-stranku) (mají na základě identifikace jejich robota povolený přístup), informuji zvědavce přes RPG fórum a také navazuji kontakty s ostatními hrami.
Nedávno jsem si psal s klukama z [Dračí hlídky](https://www.dracihlidka.cz/), za chvíli napíšu autorům [DrD II](http://www.drd2.cz/) (začnu nejspíše s prosbou, zda bych mohl zveřejnit [bestiář z DrD II](https://obchod.altar.cz/drd-ii-bestiar-everze-p-1005.html) upravený pro DrD+) a chtěl bych všechny tři tyhle hry udržovat v symbióze.
Nebo možná čtyři, podle toho, jak dopadne debata s autory [Jeskyně a draci](http://jeskyneadraci.cz/).

## A co teď?

Takže po čtyřech letech nejsem na konci, ale konečně na začátku. Konečně můžeme pravidla pro DrD+ ladit, pilovat, zdokonalovat, zjednodušovat jejich zápis i pravidla samotná, přidávat nové nápady a předhánět se v úchvatnosti příběhů, které je budou doprovázet.

Už teď vím, že změny budeme zavádět dvojího druhu. Samozřejmě přidávání nového obsahu (alchymista, stáří, krátkodobá a dlouhodobá únava...) a pak **nyní důležitější** zjednodušování současných pravidel (jestli zvládáš výpočty zbraně v závislosti na únavě, síle, dovednosti se zbraní a zbraně samotné, tak jsi borec, protože já to dám leda s [počítačovým programem](https://boj.drdplus.info/)).

Teď už to není na mě, teď je to na nás. Na hráčích DrD+.

Pokud máš nějaké nápady v hlavě, nebo šuplíku, [sem s nimi](https://rpgforum.cz/forum/viewtopic.php?f=238&t=14870)!
