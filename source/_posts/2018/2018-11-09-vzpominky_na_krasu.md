---
id: 2018-11-09-1
title: "Vzpomínky na krásu"
perex: |
---

# Vzpomínky na krásu

*9. 11. 2018*

*Kdybychom za krásné považovali jen krásné, byl by svět krásnější.*

Původně tento text vznikal jako součást návrhu na **oživení** všech [Odvozených vlastností](https://pph.drdplus.info/?trial=1#odvozene_vlastnosti), které už [měly na kahánku](2018-09-03-velkej_fanousek.md#Dovednosti), ale původní text nám postupně přerostl v tak velkou hromadu myšlenek, až jsme řekli *dost!* a *Krásu* vyčlenili sem. A i tak je toho dost.

A teď vzhůru za záchranou *Krásy*!

## Dost krásy

Krása má mnoho podob, ta nejviditelnější je nehybný vzhled, další je pak v ladnosti pohybu, další v jasnosti hlasu, další v chemii mezi dvěma bytostmi a určitě by se ještě něco našlo. Popravdě, krása je dobrý kandidát na **vyškrtnutí** z číselných pravidel, protože je zatraceně komplexní a pro každého spočívá v něčem jiném, ale jak jsme si už řekli, [chlapi čísla milujou](2018-10-31-cit_pro_charisma.md#Užitek_citu) a určitě se najde hráč, který by se rád opájel krásou svého *numera*.

Stojí nám takový užitek *Krásy* za to [počítání](https://pph.drdplus.info/?trial=1#vypocet_krasy)?

Nejdříve se podíváme, z čeho se *Krása* zjišťovala původně

- z *Obratnosti*
    - proč ne, to je ta pružnost těla, která je vidět i když tvor jen tak postává
- ze *Zručnosti*
    - to bude ta ladnost pohybů, to plynulé, klidné a přesné ovládání těla, které mnohé fascinuje
- z *Charisma*
    - takže z projevu, což začne platit v okamžiku, kdy se jedinec může předvést před ostatními

A co *Síla*, pevné tělo a projev fyzické nadvlády, to nepřitahuje? *Inteligence* vyzařující z očí či z projevu nezaujme? Snad jen *Vůle* a *City* jsou stranou, protože ani jedna z těchto dvou vlastností nebývá vidět hned a když už, tak jejich projev málokdo považuje za součást krásy.
Aha, *Inteligence* tam patří, ale *Cit* ne? Tak to můžeme škrtnout *Charisma*, u kterého jsme [zjistili](2018-10-31-cit_pro_charisma.md#Cit_nad_Charisma), že se skládá z *Inteligence* a *Citu* a nahradit ho prostě *Inteligencí*.

Hmm, takže jsme jenom nahradili *Charisma* za *Inteligenci* a **navíc** přemýšlíme o přidání *Síly* a vlastně si nejsme jisti, jestli se nenajde jedinec, kterého nejvíce oslní pevná *Vůle* a porozumění *Citem*. To nezní jako dobrý základ, ono to vlastně vůbec zní jako pěkný zmatek.

Jde se uklízet.

## Krásný pořádek

Když nad tím zmatkem dumáme, tak vidíme u *Krásy* dvě složky, které se navzájem doplňují, ale **dohromady** je neukočírujeme.

Ta jednodušší složka je pasivní *Krása*, taková, která tvorovi nezmizí, ani když spí a jeho duše je *vypnutá*, což je *Krása* tělesná, stálá.
Ovšem *Krása* se dá cíleně ovlivnit, ať už koketováním, ošacením, dojmem vyšší důležitosti a dalšími prvky na hraně podvodu, které mají souhrnně opačný efekt než pocit **ohrožení** u *Nebezpečnosti* a tím je pocit **výhody**

- pokud získám na svou stranu *tak* pěkného tvora, dostanu za odměnu úspěšnější potomky, další majetek, větší vliv a bůhví co nám ještě život nabulíkoval, že se může hodit

Takže se nám *Krása* rozpadá na dvě složky, aktivní, převážně krátkodobou a pasivní, převážně dlouhodobou.

## Druhy krás

Zkusíme si nejdříve dát dohromady tu jednodušší, stálejší, pasivní část *Krásy*.

### Pasivní krása

Pasivní *Krásu* bychom poskládali ze *Síly* a *Obratnosti*, u kterých známe přesná čísla, dále z věku nebo-li sešlosti těla, z *Rasy*, z aktuálního stavu těla jakým je nový účes, oholená tvář, neštovice, zlomený nos, chybějící řezák a spoustu dalšího. Ano, správně, to jediné, co dokážeme pro pasivní *Krásu* vypotit, je **základ** tělesné *Krásy* a to ještě jen pro tu rasu, ze které tvor vzešel, k čemuž dokážeme přidat už jen nějaké ty rady, jak krásné se asi vnímají rasy navzájem. No, moc zjednodušeně to nezní ani po onom oddělení aktivní složky *Krásy*.

Dejme teď šanci té aktivní složce.

### Aktivní krása

Aktivní složkou *Krásy* je plejáda činností, kterými zapůsobíš na své okolí, ať už ladným pohybem vycházejícím z tvé *Zručnosti*, vtipnými poznámkami a postřehem při rozhovoru s využitím tvé *Inteligence* a *Citu*, tedy *Charisma* a mnoha triky od [*Svádění*](https://pph.drdplus.info/?trial=1#svadeni), přes [drahý a ještě dražší vzhled](https://ppj.drdplus.info/?trial=1#cenik_obleceni) až po [aristokratické vystupování](https://pph.drdplus.info/?trial=1#puvod). Je toho tolik, že šanci na rozmotání takového klubka vidíme leda v *Dovednostech*, které by jako jeden ze svých efektů měly vliv na *Krásu*. Ale stojí to za to?

*Pšššt! Přemýšlíme...*

Hmm, ani ne. *Krása* je ve většině herních situací jen předskokanem *Charisma* a zbytek jsou spíše příležitosti pro pořádné hraní role, než hod kostkou.

To se nám to zachraňování *Krásy* nějak nevyvedlo.

## Odložená krása

Pokus o záchranu *Krásy* nám nevyšel a dost možná ji v číselné formě prostě zrušíme.

Tímto opouštíme nejisté vody *Krásy* a dáváme si za úkol popsat v pravidlech *Krásu* tak volně, aby každému bylo jasné, že čím inteligentnější tvor, tím více je krása ovlivněna spíše přesvědčením a módou, než praktičností a že se mezi rasami, národy i skupinami ideál *Krásy* dost liší.

## Závěrem

*Krásu* jako [Odvozenou vlastnost](https://pph.drdplus.info/?trial=1#odvozene_vlastnosti) se nám nepodařilo oživit, už proto, že většinu situací za ni vyřeší *Charisma*. *Krásu* proto odsouváme na neurčito a je dost možné, že v pravidlech ji pouze popíšeme, přidáme příklady použití a na nějaké číselné vyjádření se vykašleme, protože když může být [číselně nevyjádřená *Moudrost*](2018-10-10-inteligentni_bojovnik.md#S_moudrostí), tak *Krása* taky.

